<document xml:lang="sma" id="no_id"><header><title>Fasseldimmie SDJ-dajvesne</title><genre code="science"/><author><person firstname="Gunnar" lastname="Claus" sex="m" born="" nationality=""/></author><year>2014</year><wordcount>1234</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/3.sysselsetting_i_stn-omr.pdf</origFileName><parallel_text xml:lang="nob" location="3_sysselsetting_i_stn.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">3 Fasseldimmie SDJ-dajvesne Gunnar Claus </em>, Barkoemaarkedestatistihken seksjovne, Statistisk sentralbyrå, Oslo Åeniedasse Fasseldimmiestatstihke maam registerijstie åtna 4.njealjehtsjaepeste 2012 vuesehte fasseldimmie SDJ-dajvesne joekehtslaakan juakasåvva goh dïhte sïejhme fasseldimmie laantesne. Daesnie libie pryöveme sjïere væhtah SDJ-dajvesne vuesiehtidh viehkine fasseldimmiem joekedidh jielemen, kaarri jïh nyjsenæjjaj, aalteren, ööhpehtimmien jïh jeatjah ovmessie væhtaj mietie. Åejvievæhtah vuesiehtieh fasseldimmieprosente SDJ-dajvesne lea vueliehkåbpoe goh laanten gaskemedtie, men jeerehte. Dïhte lij laanten gaskemedtien bijjelen båarasåbpoe almetjidie SDJ-dajvesne, jïh sagki vueliehkåbpoe dejtie nuerebe årrojedåehkide. Jienebh almetjh SDJ-dajvesne mah aalkoejielieminie barkin, jïh låhkoe jollebe ööhpehtimmine lij vueliehkåbpoe goh laanten gaskemedtie. Låhkoe fasseldamme almetjijstie jollebe ööhpehtimmine, lij medtie guektiengïerth dan stoerre nyjsenæjjaj luvnie goh kaarri luvnie SDJ-dajvesne. </p>
<p><em type="italic">Joekedamme dejnie ovmessie dajvine Nöörjen sisnjelen Saltfjellet noerhtelen, dellie vuajna stoerre jeeredh lin dejnie ovmessie variabelinie, jïh SDJ-bieliedajvh eah seamma aktelaaketje tendensh vuesehth. </em><em type="bold">3.1 SDJ-dajve </em>Daate artihkele lea ånnetji dan våaromen bïjre mij fasseldimmiestatistihken bïjre gååvnese dejtie ovmessie geografeles dajvide. Årrojh jïh fasseldamme almetjh aaltarisnie 15-74 jaepieh gïehtelimsdajvesne Saemiedigkien dåarjoeöörnegidie jieliemasse (SDJ) (daaroen STN) lea dïhte geografeles dajve maam mijjieh edtjebe veelebe vuartasjidh. </p>
<p>SDJ-dajve voenges siebriedahkh feerhmie mejtie vuarjesjeminie goh joekoen vihkeles juktie saemien kultuvrem jïh jieliemassem vaarjelidh jïh vijriesåbpoe evtiedidh, jïh Saemiedigkie sjïere viehkiedïrregh åtna daejtie dajvide. 1/1-2012 raejeste 21 ellies tjïelth jïh bielieh 10 tjïeltijste Saltfjellet noerhtelen leah dajvesne. SDJ-dajve lea mahte 60 prosenth Nöörjen dajveste Saltfjellet noerhtelen, jïh ånnetji vielie goh 14 prosenth årroejijstie leah seamma dajvesne.</p>
<p>Akte vijries åehpiedehteme</p>
<p>SDJ-dajveste kaarhtigujmie, tabelligujmie, jarkelimmiejgujmie tïjje doekoe, mah tjïelth jïh dajvh mah leah meatan jïh jïjnje jeatjah leah SSB-bæjhkoehtimmesne 2014/1 <span type="quote">”Samisk statistikk 2014”</span>. Tabelline jïh figuvrine SDJ-dajve viertiestamme sjædta göökte jeatjah dajvigujmie. Dïhte akte lea akte dajve mij edtja goh akte plearoeh årromedajve årrodh. Dïhte gaajhkide dajvide feerhmie Saltfjellet noerhtelen, bielelen SDJ-dajve, jïh ij darhkh doh njieljie tjïelth jïjnjh årrojigujmie, gïdtjh Tromsø, Bådåddjo, Harstad jïh Alta. Dïhte mubpie viertiestimmiedajve lea <span type="quote">”abpe laante”</span>. Daate dajve dovne SDJ-dajvem jïh <span type="quote">”Saltfjellet noerhtelen”</span>-dajvem meatan åtna. Nöörje Saltfjellet noerhtelen 10 geografeles dajvine juakasåvva, joekedamme dejnie golme noerhtemes fylhkine. Govhte dejstie leah SDJ-dajvh. Joekedamme fylhki mietie dle vïjhte dajvh Finnmaarhkesne (golme SDJ-dajvh), golme Tromsesne (göökte SDJ-dajvh) jïh göökte Nordlaantesne (akte SDJ-dajve). <em type="bold">3.2 Fasseldimmie </em>Tabelle 3.1. såemies sïejhme væhtah fasseldimmesne vuesehte dejnie ovmessie dajvine. Åenehkslaakan maahta jiehtedh SDJ-dajve ektesne aktem vueliehkåbpoe fasseldimmieprosentem utni, ånnetji vueliehkåbpoe fasseldimmiem nyjsenæjjaj luvnie, jienebh fasseldamme almetjh aalkoejielemi sisnjeli, vaenebh universiteetine/jïlleskuvline, vaenebh pendlerh, vaenebh sis-juhtijh jïh dah mah lin fasseldamme lin ånnetji båarasåbpoe viertiestamme abpe laantine. Abpe SDJ-dajve, viertiestamme jeatjah dajvigujmie Saltfjellet noerhtelen, doh seamma tendensh vuesiehti, bielelen pendlerelåhkoe. <em type="bold">Tabelle 3.1 Man gellie årrojh jïh fasseldamme almetjh 15 -74 jaepieh, </em></p>
<p>Doh joekehtsh fasseldimmieprosentine dej golme dajvi gaskem lin naa tjåadtjoen boelhken 2002 raejeste 2012 raajan. Aarvoe abpe SDJ-dajvese lea medtie vïjhte prosentepoengh vueliehkåbpoe orreme goh laanten taale daan luhkiejaepieboelhken. Maahta vååjnedh goh heannadimmieh mah dam nasjovnaale fasseldimmiem tsevtsieh aaj SDJ-dajvem seammalaakan tsevtsieh. <em type="bold">3.3 Fasseldimmie – joekedimmie jielemi mietie jïh gaskemedtien aaltere </em></p>
<p>Fasseldimmie Nöörjesne lea golme prosentigujmie læssanamme 2008 raejeste 2012 raajan. Seamma boelhken Nöörjen årrojh leah vielie læssanamme. SDJ-dajvese dle årrojelåhkoe ij leah dan jïjnjem jorkesamme seamma boelhken, men låhkoe fasseldamme almetjijstie lea vaananamme göökte prosentigujmie.</p>
<p>Aalkoejielemh</p>
<p>Fasseldimmie jåartaburresne jïh göölemisnie lij medtie 10 prosenth dejstie fasseldamme almetjijstie SDJ-dajvesne jaepien 2012, jïh abpe laantese doh jielemh lin ånnetji vielie goh göökte prosenth. Aalkoejielemi låhkoe lea vaananamme 2008 raejeste 2012 raajan, dovne SDJ-dajvese jïh abpe laantese.</p>
<p>Byögkeles reereme</p>
<p>Prosentelåhkoe dejstie fasseldamme almetjijstie mah byögkeles reeremen sisnjelen barkin jaepien 2012 lij jollebe SDJ-dajvesne goh abpe laantesne. 2008 raejeste 2012 raajan dïhte låhkoe fasseldamme almetjijstie byögkeles reeremen sisnjelen lea læssanamme dovne SDJdajvesne (6 prosenth) jïh abpe laantesne (12 prosenth).</p>
<p>Seammalaakan lea göökte jeatjah jielemigujmie gusnie byögkelesvoete lea akte stoerre barkoevedtije, ööhpehtimmie jïh healsoe/hokse. Jollebe prosentelåhkoe dejstie fasseldamme almetjijstie SDJ-dajvesne, jïh vueliehkåbpoe lissiehtimmie fasseldamme almetjijstie SDJdajvesne goh abpe laantesne.</p>
<p>Industrije jïh gööleme/lidteme/gueliebïepmehtimmie</p>
<p>Tabelle 3.3 vuesehte SDJ-dajve aktem lissiehtimmiem utni fasseldimmesne industrijesne. Daate lissiehtimmie lij hævvi vienth dan åvteste doh barkijh <span type="quote">”guelieleekedimmien”</span> sisnjelen aktem jeatjah dïejvesen nualan böötin. Jaepien 2012 åvtelen dah lin bïejesovveme <span type="quote">”Gööleme, lidteme jïh gueliebïepmehtimmien”</span> nualan (jallh veelebe tjïertestimmie <span type="quote">”dorjemasse beapmoegueleste, myövhkeskreekh, krepsekreekh jïh naaloeskinnh mearoe- jïh mearoegaedtien akvakultuvresne”</span>, jielemekode 03.211). 2012 raejeste fasseldamme almetjh <span type="quote">”guelieleekedimmien”</span> sisnjelen leah industrijese sertiestamme, vueliedåehkien nualan man nomme <span type="quote">”leekedimmie, gïetedimmie jïh konserveradimmie gueleste jïh jeatjahsåarhts gueliebeapmoeh”</span> (jielemekode 10.209). Daan dïejvesejarkelimmien gaavhtan lea geerve jarkelimmietaalide toelhkestidh. <em type="bold">3.4 Fasseldimmie jïh ööhpehtimmie </em>Ööhpehtimmiedaltese fasseldamme almetji luvnie jeerehte dejnie golme geografeles dajvine. Fasseldimmielåhkoe Nöörjesne mij universiteete/jïlleskuvleööhpehtimmiem utni lij 36 prosenth njealjeden njealjehtsjaapan 2012. SDJ-dajvesne seamma låhkoe lij 25 prosenth. Låhkoe mij jåarhkeskuvlem utni goh jollemes ööhpehtimmie lij naa seamma dejnie golme dajvine, jïh lij gaskem 42 jïh 45 prosenth, gusnie jeatjah dajvh Saltfjellet noerhtelen dam jollemes låhkoem utnin. <em type="bold">3.5 Statistihkevåaromen bïjre </em>Dïhte våarome tabellide jïh figuvride lea Statistisk sentralbyråen registerebaseradamme fasseldimmiestatistihke 4. njealjehtsjaapan fïereguhten jaepien. Årrojelåhkoe lea almetjh mah dajvesne årroeh aaltarisnie 15-74 jaepieh, mah unnemes aktem tæjmoem barkeme referansevåhkoen, jallh mah lin båarhte dagkaristie barkoste akten vihties tïjjen. Daate statistihke våaromem åtna jieniebistie registerijstie joekehts presisjovnine. Doh taalh maehtieh ånnetji ov-veele årrodh dejtie almetjidie smaave barkojne, frijjebarkijidie, tjïelten åejvide, såemies jielemebarkijidie jïh naan jeatjah dåehkide. Ij leah goerehtamme mejtie jïh guktie daate våajnoes sjædta tabelline jïh figuvrine daennie artihkelisnie. Vielie statistihke fasseldamme almetji bïjre, jïh vielie daatavåaromen bïjre gååvnese daesnie, ssb.no/regsys. </p>
<p>Bïevnesh SDJ-dajven bïjre jïh jeatjah bïevnesh mah eah leah veedtjeme fasseldimmiestatistihkeste leah åajvahkommes veedtjeme daehtie sijjeste: ssb.no/befolkning/statistikker/samisk.</p>
<p>Tjïelkestimmie jollebe ööhpehtimmeste Universiteete/jïlleskuvleööhpehtimmie, vuelebe daltese - Gaajhkesh mah aktem universiteete- jïh jïlleskuvleööhpehtimmie tjïrrehtamme, mij raajan njieljie jaepieh ryöhkoe jaepien 1997/1998 raajan. - Gaajhkesh mah 120 studijepoengh tjïrrehtamme jallh vielie universiteete- jïh jïlleskuvlesystemesne 1998/99 raejeste, men eah leah aktem jollebe graadeööhpehtimmiem tjïrrehtamme. <em type="italic">Universiteete/jïlleskuvleööhpehtimmie, jollebe daltese </em>- Gaajhkesh mah aktem universiteete- jïh jïlleskuvleööhpehtimmiem tjïrrehtamme mij vielie goh 4 jaepieh ryöhkoe. - Gaajhkesh mah aktem dotkijeööhpehtimmiem tjïrrehtamme saaht man boelhken. Vielie ööhpehtimmiestatistihke jïh tjïelkestimmieh ektiedamme ööhpehtimmiestatistihken bïjre gååvnese daesnie: www.ssb.no/utdanning/statistikker/utniv/aar/. <em type="bold">3.6 Jienebh fåantoeh mah våaromem utnieh fasseldimmiestatistihkesne </em>Daennie artihkelisnie goerh jïh tabellh leah veeljesovveme juktie tjoevkesem bïejedh naan gille vaeljehke teemide viehkine SSB:n fasseldimmiestatistihkeste. Mearan daejnie barkeme jïjnjh åssjalommesh leah svïegkesasse bïejesovveme. Maahta daejtie ållermaahteme teemide veelebe buerkiestidh jis jienebh biehkieh meatan vaaltasuvvieh, goh barkoe, barkoetïjje, ööhpehtimmiesåarhte, barkijelåhkoe barkoevedtijen luvnie, sivijle statuse jnv. Juktie aktem elliesåbpoe guvviem åadtjodh guktie fasseldimmie evtiesovveme SDJ-dajvesne, maahta aaj såemies dejstie suerkijste guhkiebasse vuartasjidh mah leah neebneme vuelielisnie. <em type="bold">Analyjsh sjïere jieliemijstie </em>Jielemh gååvnesieh mejgujmie hijven gåarede SDJ-dajvesne? Gusnie dah? Mah jielemh mah gaarveneminie? Gåabph fasseldamme almetjh haajpanieh? <em type="bold">Sjïere jielemh /dajvh mah leah råajvarimmiedajve </em>Mah jielemh/dajvh mah sjïere dåarjoem/dåarjoehtimmiem åådtjeme? Guktie dejgujmie gåaradamme? Fasseldimmie læssene? Vuartesjh evtiedimmiem fasseldimmesne sjïerejieliemisnie tïjje doekoe, joekedamme dejnie ovmessie geografeles dajvine. <em type="bold">Fasseldimmie byögkeles suerkien sisnjelen </em>Man stoerre byögkeles sektovre? Låhkoe jarkesamme? Gïeh desnie berkieh? </p>
<p><em type="bold">Guktie evtiedimmie barkoesijjielåhkosne SDJ-dajvesne? </em>Daate artihkele vuesehte man gellie almetjh mah SDJ-dajvesne årroeminie. Men ij maamkh jiehtieh gusnie berkieh. Gåarede gaajhkh barkoeh joekedidh (aaj lijkiebarkoe jïh almetjh åenebe barkojne) barkoesijjien mietie. jïh pendeldimmiem vuartasjidh SDJ-dajvese jïh dajveste. <em type="bold">Fasseldimmie jïh ööhpehtimmie </em>Ööhpehtimmiedaltese ovmessie jielieminie. Aaltere gosse ööhpehtimmiem tjïrrehtamme, - låhkoe mah jåarhkeööhpehtimmie vaeltieh goh geerve almetje? Ektiedimmie ööhpehtimmien jïh barkoen gaskem, fasseldimmielåhkoeh joekedamme ööhpehtimmien mietie: <em type="bold">Staatuse dejtie mah eah leah fasseldamme </em>Gïeh dah? Ööhpehtimmesne? Jaepieboelhkebarkijh (dah åajvahkommes eah meatan båetieh statistihkesne)? Barkohts? Svihtjemeheaptoes? <em type="bold">Almetjh barkosne mah juhtieh, gåabph haajpanieh, gïeh dah? </em>Jeatjah SDJ-dajvide juhtieh? Staaride noerhtene juhtieh? Jallh åarjene? Nyjsenæjjah juhtieh? Kaarrh juhtieh? Dah juhtieh mej jolle/vuelege ööhpehtimmie? <em type="bold">Fasseldamme almetjh SDJ-dajvesne, gubpede båetieh? </em>Gusnie årroejin gosse noereskuvlem veedtsin. Mah såemies jielemh mah jolle låhkoem fasseldamme almetjijstie utnieh, mah voengeste båetieh? </p>
<p>Joekehts ööhpehtimmiedaltese jearohke byjjenimmiesijjeste? <em type="bold">Almetjh mah åenehks tïjjen laantesne årroeh </em>Låhkoe læssene SDJ-dajvesne? Joekehts låhkoeh ovmessie SDJ-dajvine? Mejnie jielieminie dah leah fasseldamme? <em type="bold">Jienebh barkoeh, bielietïjjenbarkoe? </em>Destie vielie SDJ-dajvesne goh jeatjah dajvine? </p>
</body></document>

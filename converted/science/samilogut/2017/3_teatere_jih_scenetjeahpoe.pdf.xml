<document xml:lang="sma" id="no_id"><header><title>Teatere jïh scenetjeahpoe goh aktöörh identiteete- jïh nasjovnebigkemisnie</title><genre code="science"/><author><person firstname="Ada Einmo" lastname="Jürgensen" sex="f" born="" nationality=""/></author><year>2017</year><wordcount>5849</wordcount><conversion_status type="standard"/><availability><license type="standard"/></availability><multilingual><language xml:lang="eng"/></multilingual><origFileName>http://samilogutmuitalit.no/sites/default/files/publications/3._teater_31.10.2017_-_sorsamisk_korrigert.pdf</origFileName><parallel_text xml:lang="nob" location="3_teater_og_scenekunst.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">3 Teatere jïh scenetjeahpoe goh aktöörh identiteete- jïh nasjovnebigkemisnie </em></p>
<p><em type="bold">Ada Einmo Jürgensen</em>, frijjebarkije svihtjemehammoedæjja, scenebïhkedæjja jïh pedagoge.  </p>
<p><em type="italic">Iktedimmie: </em></p>
<p><em type="italic">Scenetjeahpoe  lea  akte  dejstie  maadthgierkijste  nasjovne-  jïh  identiteetebigkemisnie  gaajhki veartenen  åålmegi  jïh  nasjovni  luvnie.  Daesnie  leam  vuesiehtimmieh  jïh  viertiestimmieh vaalteme nöörjen nasjovne- jïh identiteetebigkemistie akten nöörjen postkolonialisteles tïjjen, viertiestamme  dejnie  saemien  tsiehkine  1970-låhkoen  raejeste  Saepmien  nöörjen  bielesne. Daesnie  ajve  doh  saemien  teatereinstitusjovnh  mah  leah  ihkuve  saemiedigkien  budsjedtesne mah  leah  meatan.  Dej  tsiehkie,  ekonomije,  jaksoemierie  jïh  våarome  leah  digkiedamme statistihken  tjïrrh  teaterijstie  jïh  Saemiedigkien  dåarjoej  tjïrrh.  Minngemosth  såemies raeriestimmieh båetieh vuajnojde jïh dahkojde saemien scenetjeahpoen båetijen aejkien bïjre, mejtie leam tjuvtjiedamme nasjonaalestaatese Nöörje jïh Saemiedægkan Nöörjesne.   </em></p>
<p><em type="bold">3.1 Teatere, musihke, tjeahpoe, tjiehpiedæjjah jïh kultuvre </em></p>
<p><em type="bold">nöörjen identiteete- jïh nasjovnebigkemisnie </em></p>
<p>Mænngan  ektiedimmesne/kolonijesne  orreme  Danmaarhkine  400  jaepieh  dellie  lij  vihkeles staatese  Nöörje  jïjtse  nöörjen  identiteetem  gaavnedh.  Jïjtse  teatere  varke  akte  vihkeles gæmhpoeaamhtese sjïdti, jïh tjaelijigujmie goh Ibsen, Bjørnson jïh jienebh njueniehkisnie dïhte voestes nöörjen teatere, Den Nasjonale Scene Bergenisnie eelki 1876. Dellie dïhte åarjelnöörjen båanta veeljesovvi goh dïhte <span type="quote">”sïejhme”</span> nöörjen, lissine dan urbaane borgerskaapese. Gosse dah veeljesovvin dellie aaj jienebelåhkoem dejstie  laanten årroejijstie ålkoesti. Seamma boelhken jienebh  båantanoeresiebrieh  tseegkesovvin  mah  aaj  teaterestuhtjh  utnin  goh  vihkeles  bielie sijjen  barkoste  jïjtjeidentifiseradimmesne  jïh  jïjtjedomtesisnie  don  nöörjen  båantese.  1900låhkoen  barkijesiebrie  sjïdtedi  jïh  daesnie  aaj  teaterestuhtjh  åtnasovvin  dovne  didakteles  jïh politihkeles. <em type="bold"> </em>Såemies almetjh jïh heannadimmieh jieliehtimmesne/rekonstruksjovnesne nöörjen kultuvreste Åarjel- jïh Jillie-Nöörjesne: Hulda Garborg 1862-1934, almetjedaanhtsoeh-, vaajesh jïh nöörjen åålmegegaarvoeh sïjse tjöönghki, dïhte lij meatan Det norske Teaterem tseegki. Ivar Aasen – 1813-1896,  gïeledotkije  jïh  tjaelije,  dïhte  mij  orrenöörjen  tseegki  goh  tjaelemegïele.  Henrik Ibsen jïh Bjørnstjerne Bjørnson lin veaksehks meatanaktöörh juktie Nöörjen voestes nasjonaale teaterem, Den Nationale Scene Bergenisnie tseegkedh jaepien1876. </p>
<p>Seamma  tïjjen  dïhte  eensi  stoerre  kolonialiseradimmie  Saepmeste  læssani  –  dïhte  stoerre daaroedehtemeprosesse:  „åajaldidie  gaajhkem  jïh  sjïdtede  goh  mijjieh”.  Ij  leah  daate  annje eevre  nåhkeme.  Jïjnje  lea  gaarvanamme  jïh  tsåahka  lea  varke  12  gelline  suerkine.  Ij  goh unnemes gïelen jïh kultuvren bïjre.</p>
<p><em type="bold">3.1.1  Regijovneteaterh jïh lutniestimmmie kolonialiseradimmeste </em></p>
<p>1970/80-låhkoen  regijovneteaterh  tseegkesovvin  Nöörjesne.  Daelie  regijovnh  jïjtjh  edtjin histovrijem  jïjtse  bïjre  soptsestidh  jïh  jïjtse  smaaregïelesne.  Noerhte-Nöörjesne  edtjimh dïejvesem noerhtenöörjen identiteeten bïjre nåhkehtidh jïh dam mentaale kolonijelutniestimmiem  Noerhte-Nöörjeste  aelkedh,  viehkine  histovrijidie  jïjtjene  bïjre soptsestidh, noerhtenöörjen gïelehammosne.</p>
<p>Kolonialiseradimmie  Nöörjeste  lij  dejstie  nasjovnijste  plearoeh  gïeline,  kultuvrine  jïh religijovnine.</p>
<p><em type="bold">3.1.2 Kolonialiseradimmie Saepmeste </em></p>
<p>Kolonialiseradimmei Saepmeste lij dejstie nasjovnijste aktine eevre jeatjah gïeline, kultuvrine jïh religijööse aerpievuekine.</p>
<p><em type="italic">Daaroedehteme  saemijste  lea  illedahke  dehtie  kultuvrebehtjiedimmeste  jïh  dehtie  eadtjohke  nöörjen assimileradimmiepolitihkeste maam saemien åålmege, sov kultuvrine jïh jieledevuekine, dååjri dehtie nöörjen  staateste  jïh  jienebelåhkoesiebriedahkeste  Nöörjesne  aareh  1700-låhkoen  raejeste  jïh daajbaaletje tïjjen raajan, gærhkoen, skuvlen jïh jeatjah viehkievierhtiej tjïrrh. Vielie traegkiesåbpoe dle  dïejvese  <span type="quote">”daaroedehteme”</span>  åtnasåvva  dan  eadtjohke  assimilieradimmiepolitihken  bïjre  mij  nænnoestamme  sjïdti  jaepien  1851  raejeste,  jïh  tjïrrehtamme  ovmessie  siebriedahkesuerkine  1980jaepiej raajan. (Wikipedia. (jarkoestamme)</em> </p>
<p><em type="bold">3.2 Teatere, musihke, tjeahpoe, tjiehpiedæjjah jïh kultuvre saemien nasjovne- jïh identiteetebigkemisnie</em><em type="italic"> </em></p>
<p><em type="italic">”(..)  Aaj  dan  nöörjen  åålmegasse  dïhte  sceniske  vuekie  akte  vihkeles  bielie  guktie  mijjieh jïjtjemem tjïelkeste jïh  histovrijidie jïjtjene bïjre soptsestibie. Teatere mierievierhkine sjædta juktie  orre  jïh  laejhtehks  lidteratuvrem  jïh  dramatihkem  evtiedidh.  Saemien  scene  lea  akte vihkeles  bielie  dehtie  byögkeles  soptsestimmeste,  dovne  saemien  siebriedahken  sisnjelen,  men seamma jïjnje goh akte bielie dehtie nöörjen byögkelesvoeteste. (…)  </em></p>
<p><em type="italic">Saemiedigkiepresidente Aili Keskitalo – kronihke suehpeden 29.b. 2014  </em></p>
<p>Daelie  mijjen  leah  golme  byögkeles  saemien  teaterh  Saepmesne,  Beaivváš  Sámi Našunálateáhter tseegkesovvi 1981, Åarjelhsaemien Teatere tseegkesovvi 1986 jïh Giron Sámi Teahter (GST) tseegkesovvi 1992. Dïhte minngemes neebneme Saepmien sveerjen raedtesne. Gaajhkh tseegkesovveme akten politihkeles gæmhpoen jïh identiteetegåhtsajimmien mænngan. Daesnie ånnetji vielie dej saemien teateri bïjre nöörjen raedtesne tjaalam.</p>
<p><em type="bold">3.2.1 Åarjelhsaemien Teatere/Sydsamisk Teater (ÅST) </em></p>
<p>Åarjelhsaemien  Teatere/Sydsamisk  Teater,  tseegkesovvi  amatöörijste  sveerjen  jïh  nöörjen raedteste jaepien 1885 . Dïhte voestes stuhtje, <span type="quote">”Boengeste”</span>, lij tjåanghkan bïejesovveme jïjtsh soptsesijstie  mah  lin  soptsesovveme  aerpievuekien  mietie,  jïh  dikth  Gaebpien  Gåsteste. Dorjehtæjjah lin Gustav Kappfjell, Jåvva Barruk, Sagka Stångberg, Paul Vesterfjell jïh Anna Jacobsen  (r.  Kappfjell)  Dïhte  minngemes  neebneme,  laavenjostosne  Sagka  Stångbergine sveerjen raedtesne ligan ståvroeåvtehkh gellie jaepieh, tsevtsiedæjjah teateren baersieldæmman jïh veasoemasse. Teatere prosjekteteaterinie barki bielelen naan ihkuve byögkeles dåarjoe 2002 raajan. Jaepien 2002 raejeste 2012 raajan, mearan Ada Einmo Jürgensen teaterem stuvri, teatere prosjektebaseradamme gïehtelimsdåarjoeh utni jïh Saemiedigkien ihkuve budsjedten sïjse bööti jaepien 2012 raejeste.</p>
<p xml:lang="eng"><em type="bold">3.2.2 Beaivváš Sámi Našunálateáhter/ Det Samiske Nasjonalteatret Beaivváš (BST) </em></p>
<p>Beaivváš  tseegkesovvi  1981  goh  akte  frijje  teateredåehkie.  Dåehkien  voestes teaterevuesiehtimmie  lij  <span type="quote" xml:lang="eng">”Min  duoddarat”</span>  (Mijjen  doedterh)  mij  lij  akte  musihkales  satijre heannadimmiejgujmie Alta-gæmhposte. Journaliste  jïh  tjaelije  Ailo  Gaup  (1944-2014)  lij  manusem  tjaaleme  daan  stuhtjese  jïh  dïhte bæjjese  bïejesovvi  aktene  laavenjostosne  scenebïhkedæjjine  Knut  Walle.  Jeatjah    vihkeles aktöörh  gosse  teateredåehkie  tseegkesovvi  lin  Svein  Birger  Olsen,  Sverre  Hjelseth  jïh  Ingor Ánte  Áilo  Gaup.  Jaepien  1987  raejeste  Beaivváš  staatedåarjoem  åadtjoeji  akten pryöveboelhken,  jïh  1990  raejeste  ihkuve  staatedåarjoe.  Staatedåarjoe  sertesovvi Saemiedægkan  jaepien  2002  mij  daan  jaepien  raejeste  Beaivvášen  ihkuve  dåarjoem  reerie lissine veertetjïeltese Guovdageaidnu.</p>
<p><em type="italic">3.2.2.1 Saemien pijoneere </em></p>
<p>1970-80-låhkoen idtjimh annje naan profesjonelle saemien scenetjiehpiedæjjah utnieh, bielelen Nils  Utsi  mij  lij  dïhte  voestes  saemie  mij  ööhpehtimmiem  vaalteme  Staaten Teaterejïlleskuvlesne  (daelie  KIO)  jaepiej  1964-1967.  Daan  biejjien  Saepmien  leah  gellie profesjonelle  ihkuve  barkijh  jïh  frijje  scenetjiehpiedæjjah  gaajhki  sjangeri  sisnjeli. Åajvahkommes  gaajhkesh  jalletje  ööhpehtimmiem  utnieh,  dan  åvteste  ij  naan  saemien scenetjeahpoeööhpehtimmie  gååvnesh.  Jeenjesh  leah  lissine  scenetjeahpoestudijh  kultuvrine dorjeme mejgujmie iemie mijjem viertiestidh.</p>
<p><em type="bold">3.2.3 Teatere scenetjeahpoen vööste </em></p>
<p>Tïjje doekoe dle sïejhme sjïdteme dïejvesem scenetjeahpoe nuhtjedh dan barkose mij teaterisnie dorjesåvva.  Teatere  lea  institusjovnh,  scenetjeahpoe  lea  dïhte  mij  vuesiehtamme  sjædta teaterisnie  jïh  teateristie,  jïh  frijje  scenetjiehpiedæjjijste  jïh  scenetjeahpoedåehkijste. Scenetjeahpoe  lea  akte  ektienomme  jieniebidie  tjeahpoesåarhtide,  jïh  gellie  ovmessie finansieradimmiehammoeh  utnieh.  Scenetjeahpoe  lea  fysiske  jallh  våajnoes  darjome  aktene tjiehpeles hammosne, maaje aktene  scenesne. Dïhte mij  jarngesne  dïejvesasse  scenetjeahpoe lea  dïhte  sjangeri  jïh  faagi  dåaresth  jåhta  tjeahpoeprosessesne.  Scenetjeahpoe  maahta  årrodh teatere, daanhtsoe, opera, balledte, musihke, sirkuse jallh jeatjah tjeahpoe aktene scenesne.</p>
<p>Saemien scenetjeahpoe lea joekoen orre gosse dam aktene abpeveartenen, nöörjen jïh saemien ektiedimmesne  vuajna.  Ibie  mijjieh  naan  guhkies  lidterære  aerpievuekiem  utnieh.  Mijjen soptsesh jïh vuelieh eah leah performatijve jïjtsisnie, men evtiedamme aktene ektiedimmesne mubpiejgujmie,  gusnie  maaje  ij  lij  jienebh  goh  fuelhkie/maadtoe.  Vaallah  mijjen  naan veaksehks byögkeles vuekieh mah leah boelveste boelvese sertiestamme aerpievuekien mietie, goh jïjnjh jeatjebh, aaj arktihkeles aalkoealmetjh darjoeh. Ij leah naan gïejh jallh ajve gille gïejh don  saemien  daanhtsoen  minngesne.  Åenehkslaakan  jeahteme,  mijjieh  tjoerebe  mijjen scenetjeahpoem betnien raejeste evtiedidh.  Saemien scenetjiehpiedæjjah leah dorjeme jïh annje aktem  stoerre  jïh  vihkeles  pijoneerebarkoem  darjoeh  evtiedimmesne,  åtnosne  jïh beagkoehtimmesne  mijjen  ræjhkoes  kultuvreste  jïh  kultuvrelle  vuekijste  aktene  ektietïjjen scenevuekesne.</p>
<p>Teaterigujmie  aktene  vijriesåbpoe  ektiedimmesne  utnebe  saemien  teaterh  Nöörjesne  mah joekehtslaakan ihkuve beetnehdåarjoem utnieh Saemiedigkeste Nöörjesne. Doh profesjonelle teaterh leah: Beaivváš Sámi Našunálateáhter (BST) jïh Åarjelhsaemien Teatere (ÅST).</p>
<p>Tana  Kulturskole  Mánáid  Teahter.  (TMT)  Maana-  jïh  noereteatere  lea  aaj  ihkuve Saemiedigkien budsjedtesne. Dïhte minngemes neebneme ij daan såarhts statistihkem jïh dejtie seamma ohtsemenuepide utnieh goh doh profesjonelle teaterh, jïh ij sïjhth meatan årrodh dennie minngiebisnie tabellematerijellesne  bielelen akte teaterestuhtje Tråante 2017- heevehtimmesne.</p>
<p><em type="bold">3.2.4 Mestie – giejstie teatere – gïeh teaterisnie berkieh? </em></p>
<p>Scenetjeahpoen sisnjelen göökte åejviedïejvesh tjiehpiedæjjaj bïjre nuhtjebe.</p>
<p type="listitem"> Darjoje tjiehpiedæjjah: musihkerh, daanhtsojh, laavlojh jïh dorjehtæjjah</p>
<p type="listitem"> Sjugneden tjiehpiedæjjah: manusetjaelijh, musihkedarjojh, svihtjemehammoedæjjah, scenebïhkedæjjah, vaarjoehammoedæjjah, scenehammoedæjjah, tjoejehammoedæjjah.</p>
<p>Juktie gaervies teaterestuhtjem sjugniedidh aaj daarpesjibie:</p>
<p><em type="bold">Teknihkeles jïh jeatjah barkijh goh: </em>Kluhtierdæjjah,  måaladæjjah,  rekvisitöörh,  gåarojh,  tjoevkese-  jïh  tjoejeteknihkerh, sminkadæjjah, inspisienth, teknihkeles scenebarkijh. </p>
<p><em type="bold">Reereles barkijh: </em>Produksjovnedåehkie: doekeme-/maarhkededoekeme, produksjovnesoejkesjimmie jïh stuvreme,  feelemesoejkesjimmie  jïh  tjïrrehtimmie,  latjkoeh  darjodh,  skovhte-  jïh hotelledongkeme, ekonomije, reeknehlåhkoe, reektehtsh. Saepmesne aktem stoerre, profesjonelle suerkiem utnebe gaajhkesåarhts scenetjiehpiedæjjijste jïh  scenebarkijijstie  mah  åajvahkommes  leah  frijjebarkijh.  Daah  jïjtsh  produksjovnine  jïh prosjektine  berkieh,  frijje  scenetjeahpoedåehkiejgujmie  jïh  engasjementem  åadtjoeh institusjovneteaterijstie produksjovneste produksjovnese.  </p>
<p><em type="bold">3.2.5 Mij akte teatereproduksjovne? </em></p>
<p>Akte teatereproduksjovne maahta gaajhke årrodh, aktede aelhkie monologeste akten stuerebe teaterevuesiehtæmman  gelliej  aktöörigujmie.  Teaterh  daamtaj  aktem  produksjovnem  utnieh fierhten  jaepien  mij  ryöknesåvva  goh  daan  jaepien  <span type="quote">”åejvieproduksjovne”</span>.  Ij  sïjhth  læjhkan jiehtedh  dïhte  produksjovne  dan  gellie  dorjehtæjjah  meatan  åtna.  V.g.  ÅST/NTT:n  åejvieproduksjovne jaepien 2012, Elsa Laula-teatere ajve aktem dorjehtæjjam scenesne åtna, men  daesnie  teaterh  stoerre  vierhtieh  nuhtjin  goerehtæmman,    jïh    duekiematerijellem  sïjse tjöönghki  juktie  manusem  evtiedidh  jïh  geervehtidh  jïh  orre  musihkem  darjodh.  Jis  aktem klassihkerem  bæjjese  beaja,  vuesiehtimmien  gaavhtan  Ibsen,  dellie  hov  manuse  gaervies  jïh vaenie  jallh  gellie  vierhtieh  maehtieh  åtnasovvedh  juktie  produksjovnem  scenese  darjodh, jearohke dejstie  tjiehpeles veeljemijstie teaterenåejvie sæjhta vaeltedh. Daah sjæjsjalimmieh dovne  sisnjelds  jïh  bæjngolds  mierieh  utnieh.  Sisnjelds  mierieh,  magkerh  tjiehpeles  barkijh teatere  åtna  jïh  magkeres  maahtoem  dah  gaajhkine  suerkine  utnieh.  Bæjngolds  mierieh  leah vuesiehtimmien gaavhtan ekonomije, mah spïelesijjieh jïh man stoerre scene dej, teknihkeles nuepieh feelemisnie, jïh jienebh.</p>
<p><em type="bold">3.3 Tråante 2017 –akte politihkeles, tjiehpeles jïh kultuvrelle manifestasjovne Saepmeste </em></p>
<p>Abpe  våhkoen  goevten  06.  -11.  b.  2017  lij  100-jaepienheevehtimmie    saemiej  voestes rijhketjåanghkose  Tråantesne.  Desnie  dan  joekoen  gellie  konserth,  vuasahtallemh, filmevuesiehtimmieh, performance jïh teatervuesiehtimmieh. Annje ij naan taale gååvnesh man gellie  öörnedimmieh  mah  lin  desnie  dan  våhkoen,  man  gellie  scenetjiehpiedæjjah  jallh sjugniedæjjah, jallh man gellie vuartasjæjjah. Lissine aaj gaajhke mij TV:n  jïh jeatjah meediji tjïrrh bööti, jïh ij akt desnie naan möölemh dorjeme annje. Men, bielelen naan eevre seekere taalh sov duekesne utnedh, maahta badth jiehtedh daate lij akte stoerre manifestasjovne destie mij  lea  saemien  jïh  saemien  kultuvreste  goh  akte  dejstie  guedtije  deakahkijstie  nasjovnesne Nöörje.  Våhkoen  programme  hov  tjïelkelaakan  vuesehte  nænnoes  politihkeles  vuekieh  jïh teemah  lin  vuesiehtamme    scenesne,  musihken,  guvviej  jïh  filmen  tjïrrh  (Saemien  vïrre, Amanda  Kernellen  baaktoe).  Tjiehpiedæjjah  gaajhkine  kategorijine,  daan  nuelesne  teaterh, tjarkelaakan sijjen siebriedahkestillemem tjïertestieh gosse vuesiehtieh saemieh sijjen dasseme, sjeavohth histovrijem vihth bååstede vitneme, gusnie saemieh leah daelie  jïh  nuepieh  båetijen  aajkan.  Daesnie  teermese  <em type="italic">politihkeles  tjeahpoe</em>  båetebe,  men  ibie  edtjh  dam daesnie digkiedidh. Maahtah vielie Tråanten bïjre daesnie lohkedh:  </p>
<p><em type="italic">http://www.tråante2017.no/aktiviteter/jubileumsuken/ </em>Heevehtimmievåhkoen jienebh saemien teatere- jïh performance-vuesiehtimmieh. Dej gaskem aaj  Giron  Sámi  Teáhtere  (Saepmien  sveerjen  bielesne)  lij  desnie  sov  teaterevuesiehtimmine <span type="quote" xml:lang="eng">”COlonialNATION”</span>.  Dan åvteste daate tjaalege edtja ajve taalh dejtie saemien teateridie nöörjen raedtesne gïetedidh, mah maadthdåarjoem Saemiedigkeste Nöörjesne utnieh, vuesehtem daesnie ÅST:n jïh BST:n taalh  heevehtæmman  Tråante  2017.  Akte  aadtjen  vuesiehtimmie  juktie  vuesiehtidh  man gellielaaketje  jïh  mah  gelliesåarhts  laavenjostoeguejmieh  jïh  byjngetje  beetnehdåarjoeh  mah leah daerpies juktie sceneproduksjovnh darjodh jïh tjïrrehtidh dejtie saemien teateridie.  </p>
<p><em type="bold">3.3.3 Maam daah vuesiehtimmieh vuesiehtieh? </em></p>
<p>Uvtemes dah vuesiehtieh tjiehpiedæjjah jïh teaterh sijjen siebriedahkestillemem itjmieslaakan vaeltieh.  Doh  sjugneden  tjiehpiedæjjah,  manusetjaelijh,  filmesjugniedæjjah,  musihkedarjojh, svihtjemehammoedæjjah  jïjtjh  bæjjese  vaeltieh  vihkeles  teemah  saemien  histovrijisnie  jïh kultuvresne,  jïh  scenehammoedimmien  tjïrrh  dej  darjoje  tjiehpiedæjjajgujmie  ektine,  dïhte sceniske  vuekie  sjugniesåvva  mij  mijjese  histovrijen  vadta.  Lissine  teaterenåejvieh  goh tjiehpeles åvtehkeh mah nierhkieh jïh sjæjsjalimmide vaeltieh, jïh sijjen reeremigujmie ektine vierhtieh riblieh daan tjiehpeles barkose jïh vuesiehtæmman.</p>
<p>Doh  bijjielisnie  neebneme  vuesiehtimmieh  eah  leah  sjïere  heevehtæmman  Tråante  2017. Naemhtie  barkedh,  goh  laavenjostoeguejmieh,  byjngetje  vierhtieh  jïh  sponsovrh  ribledh  lea teateri aarkebiejjie. Joekoen  naemhtie  ÅST:se  mij  lea  ihkuve  Saemiedigkien  budsjedtesne,  men  ajve maadthdåarjojne.  Teatere  tjuara  jeanatjommesem  sov  teaterestuhtjeproduksjovneste  jïh feelemijstie    darjodh  goh  prosjektebarkoe.  Daate  sæjhta  jiehtedh  byjngetje  vierhtieh produksjovnese ohtsedh, dan mænngan byjngetje vierhtieh feelemasse ohtsedh. Daate barkoe vierhtieh kreava. Lissine tjuara byjngetje laavenjostoeguejmieh skååffedh. BST produksjovne- jïh feelemevierhtieh meatan åtna sov ryöktesth dåarjojne. BST ryöknesåvva goh akte ihkuve institusjovne jïh dan gaavhtan ij nuepieh utnieh byögkeles frijje scenetjeahpoevierhtieh ohtsedh goh ÅST. BST maahta byögkeles frijje scenetjeahpoevierhtieh eevre sjïere prosjektide ohtsedh, goh Tråante 2017. Tabelle bijjielisnie vuesehte teaterh stoerre reereles vierhtieh nuhtjieh juktie vierhtieh ohtsedh sijjen tjiehpeles produksjovnide, laavenjostoeguejmieh ohtsedh jïh latjkoej bïjre råårestalledh.</p>
<p><em type="italic">Ij leah mööleme gaajhkh ohtsemh mah nyöjhkesuvvieh, jïh gaajhkh latjkoeh mah eah måalese båetieh jïh man jïjnjh vierhtieh  teaterh nuhtjieh juktie daej latjkoejgujmie barkedh.  </em></p>
<p><em type="bold">3.3.4 Teaterh jïh byjngetje barkijh </em></p>
<p>Åtnoe byjngetje tjiehpeles jïh teknihkeles barkijijstie daamtaj  ryöknesåvva goh  akte aevhkie teaterijstie.  Gosse  byjngetje  barkijh  åtnasuvvieh  dellie  teaterh  eah  daarpesjh  ihkuve giïhtelimsvierhtieh barkiji baalhkide dibrehtidh. Jïh vuesiehtimmien gaavhtan akte teatere 10 dorjehtæjjah åtna mah ihkuve seehtemem utnieh, dellie aaj teaterenåejvien dïedte dah iktegisth barkoem utnieh. Fïerhte  scenetjiehpiedæjja ij maehtieh gaajhkine sceneråålline sjïehtedh, jïh dellie  teatere  uvtemes  tjuara  teaterevuesiehtimmieh  veeljedh  mah  dorjehtæjjide  sjiehtieh. Siejhme akte unnebe faaste staabem utnedh jïh lissiehtidh byjngetje dorjehtæjjijste tjiehpeles daerpiesvoeten  mietie.  Daelie  2017,  Beaivvas  3  faaste  dorjehtæjjah  åtna,  Åarjelhsaemien teateren ij naan utnieh.</p>
<p>Teatere jïh teaterenåejvie goh tjiehpeles åvtehke aktem stuerebe tjiehpeles frijjevoetem utnieh gosse  maehtieh  dorjehtæjjah  jïh  scenebarkijh  veedtjedh  ovmessie  scneetjeahpoesuerkijste daerpiesvoeten  mietie.  Men,  digkiedimmieh  gååvnesieh  faagesiebrine  mejtie  teaterh  eah  lin byöreme  jienebh  ihkuve  barkoesijjieh  utnedh,  ij  goh  unnemes  scenetjiehpiedæjjaj  gaavhtan mah  veanhtadihksvoetem  sijjen  barkoejieliedisnie  sijhtieh.  Seamma  tïjjen  aaj  jienebh scenetjiehpiedæjjah mah tuhtjieh bööremes engasjementem åadtjodh ovmessie teaterijstie jïh prosjektijste juktie sijjen tjiehpeles vuekieh evtiedidh, jïh olles aktene onne teateredåehkesne dabrenh.</p>
<p><em type="bold">3.4 Teateri öörnedimmie jïh stilleme 2017 </em></p>
<p><em type="bold">3.4.1 Åarjelhsaemien Teatere </em></p>
<p>Prosjekteteatere  joekoen  dan  åarjelsaemien  dajvese  Nöörjesne.  Aaj  sveerjen  bielesne,  abpe Saepmesne jïh festivaaline/öörnedimmine åejviejarngi ålkoli feeleminie.</p>
<p><em type="bold">Åssjele § 3 nænnoestimmine: </em></p>
<p xml:lang="eng"><em type="italic"><span type="quote">”Teatere  edtja  barkedh  juktie  åarjelsaemien  scenetjeahpoem  eevtjedh  jïh  evtiedidh, åarjelsaemien gïele jïh kultuvre edtja jarngesne årrodh barkosne. Teatere edtja dam histovrijes laavenjostoem dejnie åarjelsaemien dajvine sveerjen bielesne  jåerhkedh,  jïh lea akte teatere abpe åarjelsaemien dajvese Nöörjesne”</span>. </em></p>
<p>Gaajhkh aajhterh teateren gïehtelimmiem ihkuve dåarjojne finansieradieh fïerhten jaepien, jïh Saemiedigkie  dam  stööremes  dåarjoem  gaajhkijste  vadta.  Lissine  Åarjel-Tröndelaagen fylhkentjïelte ihkuve dåarjoem vadta fïerhten jaepien ohtsemen mietie.</p>
<p>Ihkuve dåarjoe edtja reeremem jïh prosjektesoejkesjimmiem maeksedh. Tjuara ohtsedh dovne produksjovnese jïh feelemasse gaajhkide teaterevuesiehtimmide. Teatere maahta frijje scenetjeahpoevierhtieh ohtsedh dovne Saemiedigkeste, Nöörjen Kultuvreraereste, fylhkijste jïh jeatjabistie seamma premissine goh frijje scenetjiehpiedæjjah, aktegstjiehpiedæjjah jïh dåehkieh.</p>
<p><em type="bold">Lokaliseradimmie: </em>Åarjelhsaemien  Teatere  lea  lokaliseradamme  Nordlaanten  Teaterinie  ektine,  Måehvesne    jïh gåetieleejjemem dejtie maaksa. </p>
<p xml:lang="eng"><em type="bold">3.4.2 Sámi Našunálateáhter, Beaivváš </em></p>
<p>Nasjonaale saemien teatere abpe Saapman Nöörjesne. Dïhte aaj feeleminie abpe Saepmesne; Sveerje  jïh  Såevmie  jïh  aaj  Russlaantesne,  jïh  aaj  guessiespielh  åtna  daennie  laantesne  jïh ålkoelaantesne..</p>
<p><em type="bold">Teateren åssjele:  </em><em type="italic">”  Sámi  Našunálateáhter,  Beaivváš  åssjelinie  åtna  teaterebarkojne  gïehtelidh  jïh  teaterebarkoem  eevtjedh  saemien  gïelesne,  jïh  saemien  kultuvrem  beagkoehtidh  teaterebarkoen  jïh plearoeh barkoen tjïrrh. Teatere edtja barkedh dej saemien dajvi sisnjeli Nöörjesne. Teatere edtja aaj maehtedh teaterevuesiehtimmieh vedtedh jeatjah sijjide laantesne jïh dejnie saemien dajvine Noerhtelaantine jïh aaj ålkoelaantesne dastegh budsjedte dam luhpede”.</em> </p>
<p><em type="bold">Lokaliseradimmie: </em>Sámi  Našunálateáhter,  Beaivváš  Guovdageaidnun  Kultuvregåetesne  höölleste.  Lokaale  lea tjarke napkeme jïh Barkoevaaksjome lea lokaalem steegkeme aarebi. Teatere lea akten jïjtse gåetien  åvteste  barkeme  gellie  jaepieh,  jïh  soejkesjh  leah  gaervies  2017.  Daerpies  aktine  politihkeles sjæjsjalimmine reerenassesne juktie daejnie barkojne nïerhkedh. </p>
<p><em type="bold">3.4.3 Deatnun Kultuvreskuvle – Maana jïh noereteatere. </em></p>
<p>Spealede dajvine jïh skuvlide lïhkebisnie, lea meatan sjyöhtehke festivaaline jïh öörnedimmine. Dorjehtæjjah  leah  noere  amatöörh.  Akte  tjiehpeles,  pedagogeles  jïh  reereles  åvtehke  lea teaterisnie  seehteme,    dïhte  jeatjah  reereme  lea  Deatnun  tjïelten  kultuvreskuvlen  nuelesne. Jeatjah profesjonelle viehkie leejjesåvva fïerhten prosjektese gosse vihties prosjekth. Teatere lea ihkuve Saemiedigkien budsjedtesne jïh maahta prosjektevierhtieh ohtsedh Saemiedigkeste, tjïelteste, Finnmaarhken fylhkeste jïh ovmessie amatöörteateresiebrijste.<em type="bold"> </em></p>
<p>Kultuvreskuvle-  jïh  teaterenåejvie  Ebba  Joks  sov  lahtestimmesne  budsjedteohtsemasse  2018 Saemiedægkan jeahta:</p>
<p><em type="italic"><span type="quote">”Sámi Mánáid Teáhter akte vihkeles prosjekte sjïdteme saemiengïeleldh maanide Saepmesne. Gosse  Sámi  Mánáid  Teáhter  åadtjoeji  Oslosne  mïnnedh  stuhtjine  ”Ronja  Rapmerenïejte”</span> Saemiej  åålmegebiejjien  2016  Rijhkescenesne,  gusnie  Saemiedigkiepresidente  lij  guessine, mijjieh vuesiehtimh mijjieh vihth teaterem deellebe aktede aarvoste mij lea stuerebe goh jïjtse produksjovne jïh pedagogihke. Mijjieh teaterem profesjovnellelaakan darjobe, teateren gaajhki viehkievierhtiejgujmie.  Mijjieh  tjoevkesem,  musihkem  jïh  gaarvoeh  nuhtjebe.  Maehtebe seamma hijven deelledh goh dah mah åejviestaaresne. Mijjieh vuesiehtibie mijjieh maehtebe, jalhts  mijjieh  libie  guhkede  dovne  saemien  jïh  nasjonaale  faagebyjresijstie.  Mijjieh  akte institusjovne mij vitnijh sjugniedibie, saemien vitnijh, dovne scenesne jïh vuartasjæjjaj luvnie. Mijjieh  aavoem  sjugniedibie  meatan  årrodh  aktene  siebriedahken  ektievoetesne  jïh  aktene histovrijes  ektievoetesne.  Mijjieh  soptsesidie  soptsestibie  mah  joekehtsem  darjoeh,  mah almetjem evtiedieh jïh mijjieh dam saemiengïelesne darjobe. (….). </em> </p>
<p><em type="bold">3.4.4 Saemiedigkie teateren jïh scenetjeahpoen bïjre Saemiedigkiebïevnesisnie tjeahpoen jïh kultuvren bïjre 2013 </em></p>
<p><em type="italic">”Saemiedigkie dåarjoem vadta  göökte saemien teateridie Saemiedigkien  budsjedten bijjelen fïerhten  jaepien,  Beaivváš  Sámi  Našunálateáhter  jïh  Åarnelhsaemien  Teatere.  (Deatnun Kultuvreskuvlen maanateatere jaepien 2014 raejeste (red. mïerhk). Dåarjoe edtja viehkiehtidh guktie doh tseegkeme saemien teaterh maehtieh jïjtjemse tjiehpeles evtiedidh, scenetjeahpoem jolle  daltesisnie  darjodh  jïh  maahta  scenetjeahpojne  feeledh  guktie  dah  goh  areenah kultuvredååjresidie jïh kultuvrebeagkoehtæmman sjidtieh, jïh ihke gïele åtnasåvva jïh våajnoes dorjesåvva.  </em></p>
<p><em type="italic">Teatere  aktene  daajbaaletje  scenesne  lea  akte  naa  noere  fenomeene  dejnie  saemien siebriedahkine.  Saemien  scenetjeahpoe  jïh  teaterebarkoe  leah  vihkeles  dååjremen, vååjnedehtemen  jïh  beagkoehtimmien  gaavhtan  saemien  tjeahposte,  kultuvreste,  gïeleste  jïh identiteeteste.  Teatere  akte  tjeahpoehammoe  mij  tjiehpiedæjjah  fasselde  jieniebistie sjangerijstie. Dorjehtæjjah, daanhtsojh, dramatihkerh, hammoedæjjah, musihkerh, scenehammoedæjjah  jïh jïjnjh jeatjebh. </em></p>
<p><em type="italic">Saemiedigkie  barka  juktie  saemien  teaterebarkoem  tjåadtjoehtidh  jïh  evtiedidh,  dovne  doh tseegkeme  teaterh  jïh  amatööreteaterebarkoe.  Teaterebarkoe  maanide  jïh  maanajgujmie  jïh noerigujmie  lea  akte  prioriteradamme  suerkie.  (Dovne  ÅST  jïh  BST  prosjekth  darjoeh amatöörigujmie, maanajgujmie jïh noerigujmie (red. mïerh.) </em></p>
<p><em type="italic">Saemiedigkie Beaivváš Sámi Našunálateáhterine ektine akten orre teateregåetien åvteste barka dan saemien nasjonaaleteaterasse.  Saemiedigkie lea Statsbyggem stilleme dam orre gåetiem soejkesjidh. Programmeradimmiebarkoe tjiehtjele- jïh funksjovneprogrammine lea gaervies, jïh rååresjimmieh leah tjïrrehtamme Kultuvredepartemeentine gåetieleejjemefinansieradimmieöörnegem bïjre orre saemien kultuvregåetide.  Dïhte guhkiebasse barkoe prosjektesne sæjhta prosedyride fulkedh gåetieleejjemefinansieradimmieöörnegisnie.” </em></p>
<p><em type="bold">Bïevnesisnie Saemiedigkie åejvieulmine åtna: </em></p>
<p><em type="italic">”Akte jielije jïh gellielaaketje saemien tjeahpoe- jïh kultuvrejielede hijven kvaliteeteste maam gaajhkesh dovnesh maehtieh dååjredh.” </em></p>
<p>Juktie daam ulmiem jaksedh Saemiedigkie lea njieljie barkoesuerkieh prioriteradamme:</p>
<p><em type="italic">1.  Tjïelke dïedte saemien kultuvren åvteste 2.  Buerebe mieriekrïevenassh saemien tjiehpiedæjjide 3.  Saemien  kultuvreinstitusjovnh  goh  areena  juktie  saemien  kultuvrem  beagkoehtidh  jïh dååjredh  4.  Aarvoesjugniedimmie jïh sjïdtedimmie kultuvrejielieminie </em></p>
<p>3. tsiehkie  lea dïhte mij ryöktesth teateridie gïetede goh barkoesuerkieh.</p>
<p><em type="bold">3.5 Statistihke - dåeriesmoeretjoelmh </em></p>
<p xml:lang="eng"><em type="italic"><span type="quote">”Statistihke lea goh åvtejievege aktene teaterisnie. Dïhte gïeltege lea dïhte mij tjïekede dan duekesne”</span> </em></p>
<p>Aalkoven  bijjieguvvine  dejstie  produksjovnijste  Tråante  2017-heevehtæmman  goh vuesiehtimmie dejtie gellielaaketje jïh gelliesåarhts laavenjostoeproduksjovnide jïh byjngetje beetnehvierhtiedåarjojde, edtjem daelie taalh gïehtjedidh Saemiedigkien dåarjojste BST:se jïh ÅST:se, jïh seamma tïjjen bæjjese bïejem man gellie vuartasjæjjah jïh man gellie vuasahtallemh teaterh utnin seamma jaepien. Gaajhkh taalh leah veedtjeme teateri jaepie-statistihkijste mejtie maahta gaavnedh jaepiebïevnesinie jïh jaepiereeknehlåhkojne notajgujmie.</p>
<p>Men ij gujht naan bijjieguvvie sjïdth mestie maahta eevre vihties konklusjovnh vaeltedh, dan åvteste  daesnie  jïjnjh  jeatjah  faktovrh  mah  tsiehkiem  tsevtsieh  dåarjoen  jïh produksjovnebarkoen gaskem. Maadthdåarjoe stööremes ulmiem åtna dan åvteste dellie teatere daajra maam åådtje, jïh ekonomijem vadta akten nænnoes maadthbarkose juktie orre prosjekth evtiedidh jïh ohtsemh darjodh byjngetje finansieradimmien jïh sponsovri bïjre.</p>
<p><em type="bold">3.5.1 Registreradimmie vuartasjæjjataaleste - jaepiereektehtsh </em></p>
<p>Jeatjah  faktovrh  mah  leah  stïeresne  gosse  jaepie-tabellide  vuelielisnie  låhka,  lea  såemies produksjovnh maehtieh gellie jaepieh juhtedh, jallh lissine, leah laavenjostoeproduksjovnh jïh dagke jeatjah dajvine jienebh årrojigujmie feeleminie goh doh <span type="quote">”sïejhme”</span> feelemedajvine. Akte vuesiehtimmie daesnie  lea gosse BST, Rogaland Teatere jïh  Stadsteateret aktem ektie  produksjovnem utnin <span type="quote" xml:lang="eng">”1814 – en western fra vidda”</span>. Daam stuhtjem spealadin abpe nöörjen bielesne  Saepmeste  jïh  Oslosne  jïh  Rogaland  Teaterisnie  Stavangerisnie,  lissine  festivaaline bïjre jarkan laantesne. Vuartesjh  BST:n  jaepiebïevnesem  jaepide  2014  jïh  2015.  Vuartasjæjjataalh  dan teaterevuesiehtæmman  aaj  registreradamme  sjædta  Stadsteateren  jïh  Rogaland  Teateren vuartasjæjjastatistihkesne.</p>
<p><em type="bold">3.5.2 Såemies ektieproduksjovnh </em></p>
<p>Akte  ektieproduksjovne  maahta  gaajhke  årrodh,  goh  dorjehtæjjam  jallh  jeatjah  barkijh  jallh teknihkeles  dïrregh  namhtah  akten  lååjkedidh  laavenjostoeguajman.  Produksjovnese  <span type="quote">”Elsa Laula”</span>  Åarjelhsaemien  teatere  Noerhte-Tröndelaagen  Teaterinie  laavenjosti.  Gåabpatjahkh jïjtsh barkijeåasah meeksin. Doh jeatjah maaksoeh juakasovvin 60/40. Seammalaakan juekiejin dastegh dïeneste sjïdti. Latjkoeh ektieproduksjovnide rååresjamme sjidtieh prosjekteste prosjektese. Ij naan <span type="quote">”maalle”</span> gååvnesh guktie edtja dam darjodh.</p>
<p><em type="bold">3.5.3 Konsekvensh åasah vuartasjæjjataalen vööste </em></p>
<p>Vuesiehtimmien  gaavhtan  dle  ÅST  jaepien  2015  ohtsemebaseradamme  vierhtieh  ohtsi  jïh åadtjoeji  öörnegistie  <span type="quote">”Areenaevtiedimmie”</span>  Saemiedigkeste,  150  000  kråvnah.  Dåarjoe  lij vadtasovveme  juktie  baalhkam  jïh  vuelkemeåasam  maeksedh  byjngetje  bïhkedæjjese teaterestuhtjese  <span type="quote">”Klemetspelet”</span>.  Teatere  aaj  jïjtse  gaarvoeh  jïh  såemies  jïjtse  reeremem lååjkedi.  Daejnie  Klemetspelet  eevre  reaktoelaakan  lea  registreradamme  goh  akte ektieproduksjovne ÅST:n luvnie.</p>
<p>Klemetspeleten  vuartasjæjjataale  jaepien  2015:  2  920  leah  registreradamme  dovne Klemetspeleten jïh ÅST:n luvnie. Dan åvteste, akten skåårvemen åvteste 150 000 kråvnine + såemies  dïenesjh,  ÅST  2  920  vuartasjæjjah  åadtjoeji.  Abpe  produksjovne  <span type="quote">”Klemetspelet”</span> minngemosth ryöktesth  maaksoeh lin 1 300 000 kråvnah + ektiebarkoe, man aarvoe lij medtie 500 000 kråvnah. Ållesth 1 800 000 kråvnah.</p>
<p>Tjåanghkan  bïejeme  dle  fïerhten  vuartasjæjjan  åasa  dejstie  2920  vuartasjæjjijste  ÅST:n statistihkesne lij 51, 37 kråvnah. Klemetspeleten statistihkesne fïerhten vuartasjæjjan åasa dejstie seamma 2920 vuartasjæjjijste lij 616, 44 kråvnah.</p>
<p>Tsiehkie maaksoen jïh kråvnaj gaskem fïerhten vuartasjæjjan åvteste ij dan åvteste sjyöhtehke sjïdth goh sïejhme praksise ryöknemasse (gaaltijh: Jaepiebïevnesh ÅST jïh Klemetspelet 2015).</p>
<p><em type="bold">3.5.4 Guessiespïelh </em></p>
<p>Akte guessiespïele lea gosse akte teatere lea veerte jïjtse teateregåetesne akten jeatjah teateren jallh  scenetjeahpoedåehkiej  teaterevuesiehtæmman.  Dellie  teatere  meatanöörnedæjja guessiespïelese jïh vuesiehtimmiem gaavhtan maam akt namhtah faalehte, goh gåetieleejjeme, maarhkededoekeme jïjtse viermesne, tjaangemeleahpadoekeme jïh jeatjah latjkoen mietie. Man gellie vuartasjæjjah mah guessiespïelese båetieh registreradamme sjædta statistihkesne dovne veerteteateren luvnie jïh don teateren/teateredåehkien luvnie mij lea guessie.</p>
<p><em type="bold">3.5.5 Kultuvrelle Skuvlevoesse - KSV </em></p>
<p>KSV-produksjovnh stoerre taalh vedtieh vuartasjæjjastatistihkese. Daate daamtaj smaave, eah dan dovres produksjovnh teknihkeles, dan åvteste dah edtjieh vitnedimmiesavkine tjaakanidh bïjre jarkan laantesne, stoerre jïh smaave sijjine, mejtie edtja bæjjese bïejedh  jïh rïjvedh dagke 2 aejkieh fïerhten biejjien gosse skuvleste skuvlese mïnneminie.</p>
<p>Maahta ovmessie latjkoehammoeh årrodh KSV:n jïh teateri gaskem.</p>
<p type="listitem"> ÅST:se goh prosjekteteatere lea sïejhme orreme KSV abpe feelemem <span type="quote">”åasta”</span>, daate sæjhta  jiehtedh  gaajhkh  baalhka-,  vuelkeme-  jïh  jïjjedimmiemaaksoeh  barkiji åvteste  maaksa.  Dellie  skuvlh  aktem  symbovleles  summem  maaksa  ryöktesth KSV:se vuasahtallemen åvteste. BST:se  (jïh ÅST:se) maahta årrodh dah ryöktesth skuvlide duekieh jïh dah aktem symbovleles  onne  summem  fïerhten  vuasahtallemen  åvteste  maeksieh.  Daah maaksoeh eah gujht gaptjh dejtie åaside mah leah baalhkaj  jïh vuelkemen åvteste barkijidie vuasahtallemasse.</p>
<p>KSV ij produksjovneåasaj åvteste maeksieh  akten feelemevuesiehtæmman– amma doh åasah lohkemasse,  gaarvojde,  manusasse,  musihkese  jïh  vielie.  Dïhte  maahta  aaj  jijtsh  vierhtieh ohtsedh juktie KSV-vuesiehtimmiem darjodh. Vuartesjh: http://www.kulturtanken.no/</p>
<p><em type="italic">Statistihkine maahta gaajhkem vihtiestidh – aaj gåapmoehbieliem. </em></p>
<p><em type="bold">3.6 Saemiedigkien ihkuve dåarjoe teateridie 3.8 Dåeriesmoeretjoelmh mejtie ij digkedh  - jallh dah leah sjyöhtehke? </em></p>
<p>Juktie  dam  ånnetji  tjïertestidh  maahta  jiehtedh:  Man  gellie  kvadraatekilomeeterh    edtjebe gaptjedh?  Man  gellie  kilomeeterh  teaterh  edtjieh  gaptjedh?  Man  gellie  vuartasjæjjah  edtjebe jaksedh? Vuartasjæjjataale vihkielommes? Saemien dajvine spealadidh, stoerre gåhkoeh, vaenie almetjh fïerhtene sijjesne årroeminie, d.s.j gellie kilomeeterh fïerhten vuasahtallemasse jïh fïerhten vuartasjæjjese, jallh vuartasjæjjalåhkoe  viertiestamme  årrojigujmie?  Dïeves  gåetie  –  akte  stoerre  variaabele feelemeteateridie  mah  akten  biejjien  Hålogaland  Teaterisnie  spealadieh  gusnie  330  stovlh tjaakanieh  jïh  mubpien  biejjien  aktene  onne  siebriedahkegåetesne  gusnie  dagke  200  stovlh tjaakanieh. Maahtam  daesnie  tjovnedidh  ryöknemevuesiehtimmine  jis  %  -ryöknedimmiem  nuhtjem gaajhkijste  årroejijstie  goh  vuartasjæjjah.  ÅST  Aarbortem  jïh  Tråantem  åtna  goh åejviespealadimmiesijjieh.</p>
<p>Aarborte: 605 årrojh, 100 vuartasjæjja vuasahtallemisnie = 16.53% årroejijstie Tråante: 187 000 årrojh. Jis 16,53% teaterevuesiehtæmman böötin: = 30 911 vuartasjæjjah</p>
<p>Daate  statistihkeåtnoe  ij  naan  mïelem  mijjese  utnieh.  Teaterh  edtjieh  feeledh,  jïh  edtjieh uvtemes  vuartasjæjjide  spealadidh  desnie  gusnie  dah  årroeminie.  Saemien  årrojh,  joekoen åarjelsaemien dajvesne joekoen bårrode årroeh. <em type="bold">Statistihke – taalh åtnasovveme goh argumeenth. </em></p>
<p><em type="bold">3.8.1 Jïjtsedïeneste </em></p>
<p>Finasieradimmie byjngetje ohtsemebaseradamme dåarjoejgujmie  maahta ryöknesovvedh goh teateri  jïjtsedïeneste.  Daesnie  aaj  såemies  jeerehtsh  sjædta  man  åvteste  ij  leah  sjyöhtehke dïenesth  maaksoej  vööste  mööledh  viehkine  ajve  jaepietabellide  lohkedh.  Daesnie  Tråante 2017  vihth  akte  vuesiehtimmie  sjædta.  Jeenjemes  dehtie  åvtelhbodti  produksjovnebarkoste teaterevuesiehtimmide,  dorjesovvi  seenhte  tjakten  2016,  jïh  dan  åvteste  gellie  dejstie maaksojste  båateme  jïh  reeknehlåhkose  tjaalasovveme  jaepien  2016.  Öörnedimmie  Tråante 2017  Tråantesne  lij  goevten  6.  –  11.b.  2017.  Leahpadïenesth-/doekemedïenesth  dan  åvteste 2017-reeknehlåhkose  båetieh.  Dåarjoedïenesth  tjaalasuvvieh  reeknehlåhkose  dan  jaepien dåarjoe vadtasåvva, guktie doh byjngetje dåarjoeh leah 2016-reeknehlåhkosne, men seamma tïjjen vuestieposteradamme goh laajkoe balansesne. Abpe dåarjoe ij maaksasovvh åvtelen abpe prosjekte  lea  gaervies  jïh  jååhkesjamme  reektehtse  lea  sïjse  seedteme.  Manne  aervedem seammalaakan  sponsovredïenesti  bïjre,  bielelen  manne  daajram  fïerhtem  sponsovrelatjkoem teateri  jïh  sponsovri  gaskem.  Teateri  leah  jïjtsh  prosjektereeknehlåhkoe  fïerhten teatereproduksjovnese.  Daah  produksjovnen  <span type="quote">”jieledetïjjem”</span>  fulkieh.  Im  daejtie  daennie tjaalegisnie gïetedh.</p>
<p xml:lang="eng"><em type="bold">3.8.2 Sponsovrh </em></p>
<p>Jalhts  tjahkan  reerenassen  (2017)  kultuvrepolitihke  veanhta  jieleme  edtja  tjeahpoem  jïh kultuvrem sponsadidh, dellie læjhkan gïervebe goh gåessie gænnah sponsovrevierhtieh privaate aktöörijste åadtjodh. Sponsovrh  eah  ajve  vedtieh  juktie  gïemhpe  årrodh,  men  sijhtieh  aarvoem  profileringeste bååstede utnedh. Scenetjiehpiedæjjah  eah  maehtieh  scenesne  tjåadtjodh  aktine  logo’ine  gaarvojne. Scenetjeahpoe  lea  goh  jeatjah  tjeahpoe  aaj  frijje,  akte  sponsovre  ij  maehtieh  veeljedh  mah teaterevuesiehtimmieh teatere edtja vuesiehtidh jallh jeatjah tjiehpeles sisvegem tsevtsedh. Dah  mah  sponsovrevierhtieh  sijhtieh  tjuerieh  jïjtjemse  jïh  dorjesem/teaterevuesiehtimmiem <span type="quote">”doekedh”</span>. Daate barkoe maahta gïerve årrodh, fïnkesidh jïh muvhtine ij illedahkh vedtieh.</p>
<p><em type="italic">(…)  Kultuvrejielede  lea  fer  nåake  ryöjredamme  gosse  tjåanghkoem  jielieminie  åtna.  Doh stoerre nöörjen aktöörh edtjieh dïenestenuepieh utnedh sponsadimmesne. Dah vielie sijhtieh goh  ajve  vïjhteluhkie  tjaangemeleahpah  veedtjedh  akten  rïhpestimmiekonsertese. </em></p>
<p><em type="italic"> (sponsovrekonsulente Jacob Lund sïeltesne SponsorInsight NRK:se 2015) </em></p>
<p><em type="italic">(…)Gellie  sïelth  sijhtieh  bielieh  kultuvrejieliedistie  sponsadidh  dan  åvteste  dah  sijhtieh ektiedamme sjïdtedh orreussjedimmine jïh sjugnedihksvoetine. Sïelth ryöktesth sponsadieh jïh daamtaj  viehkiehtieh dan åvteste dah sijhtieh ektiedamme sjïdtedh aarvoesjugniedimmine. Ij naan sïelth sponsedh dan åvteste dah sijhtieh beetnegh nuhtjedh. Dah sponsadieh dan åvteste dah  sijhtieh  ektiedamme  sjïdtedh  vihties  aarvoejgujmie,  men  dellie  tjuerieh  daejredh  dah raaktan dam sjidtieh. Abpe sponsadimmie lea raaktan jïjtjemse akten aarvoevuakan gårredidh. (…)(gaaltije:Apeland, www.apeland.no) </em></p>
<p><em type="bold">3.8.3 Gïeh leah saemien teateren vuartasjæjjah? </em></p>
<p><em type="italic">”Vuartasjæjjah leah akte dåehkie almetjijstie, goh almetjh stïeresne aktene konsertesne, aktene teaterisnie,  gaarsjelimmieöörnedimmesne  jallh  aktene  TV-sïjsespealadimmie,  men  aaj dåehkieh  mah  maassemeediji  tjïrrh  raadijovem  goltelieh,  TV:m  vuartasjieh  jallh  plaeriem luhkieh (wikipedia) </em></p>
<p><em type="bold">Saemien teatere ajve saemien vuartasjæjjide  - jïh gïeh amma dah? </em></p>
<p>ÅST:sne  dle  ståvroen  bieleste  akte  stilleme  gællasjamme  teaterenåajvan  gellie  jaepieh  mij jeahta  teatere  aaj  edtja  pruvviebigkijinie  årrodh  stoerresiebriedahken  vööste.  Saemien kultuvrem  våajnoes  jïh  jielije  darjodh  goh  bievnije  jïh  gïeltege.  Daate  barkoe  daamtaj dorjesåvva  gosse  skuvlefeeleminie  vualka  KSV:n  åvteste  ovmessie  produksjovnigujmie. Gaskem jeatjah dle teaterestuhtje Elsa Laulan bïjre lij vuesiehtamme goh KSV-vuesiehtimmie jåarhkeskuvlide Finnmaarhkesne, aktene laavenjostosne Scene Finnmaarhkine jïh BST:ine.</p>
<p>Seamma  tïjjen  dle  gellie  daaroeh  eah  buektehth  guarkedh  saemien  kultuvre  lea  akte  bielie skandinavijen  jïh  mijjen  ektie  histovrijistie.  Gosse  ÅST  jïh  Noerhte-Tröndelaagen  Teatere preessekonferansem  utnin  juktie  teaterevuesiehtimmiem    åehpiedehtedh  Elsa  Laulan  bïjre, tjïertestimh soptsese Elsa Laulan bïjre lea nöörjen, noerhtelaanti jïh abpeveartenen histovrije. Gosse  Elsa  Laula  stoerresiebriedahkem  gaavnedi  dellie  dïhte  altese  eadtjohkevoetem skreejrehti.  Læjhkan akte dejstie journalistijste daejnie galhkuvegyhtjelassine bööti: <em type="italic">”Gusnie maa gaajhkh doh saemieh årroeminie mah edtjieh daam stuhtjem vuartasjidh?” </em></p>
<p>Aili Keskitalo jeahta sov kronihkesne suehpeden 29. b. 2014:</p>
<p><em type="italic">(…)Teatere  lea  mierievierhkie  juktie  orre  jïh  laejhtehks  lidteratuvrem  jïh  dramatihkem evtiedidh. Dïhte saemien scene lea akte vihkeles bielie dehtie byögkeles soptsestimmeste, dovne saemien  siebriedahken  sisnjelen,  men  seamma  jïjnje  goh  akte  bielie  dehtie  nöörjen byögkelesvoeteste.(…) </em></p>
<p>Goh teaterebarkije gellie jaepieh, sïjhtem mov dååjrehtimmien mietie jiehtedh vaenie daaroeh dååjroeh  saemien  teatere  lea  mij  akt  maam  dah  byöroeh  pryjjedh.  Sïejhmelaakan  ij  daaroeh saemien teaterisnie mïnnh – dïhte saemien lea mij akt ammes, nöörjen vuartasjæjjah tuhtjieh daate ammes vååjnoe jïh govloe, dah eah maehtieh damtedh jïh guarkedh saemien soptsesh jïh heannadimmieh  leah  akte  bielie  mijjen  ektie    åvtetïjjeste,  daaletje  tïjjeste  jïh  båetije  tïjjeste nasjonaalestaatesne Nöörje. Manne daam åtnam goh akte struktuvrelle haesteme, ektiedamme daaroedehtemeprosessen konsekvensh mah annje leah stieresne siebriedahkesne.</p>
<p xml:lang="eng"><em type="italic"><span type="quote" xml:lang="eng">“The creative act is not performed by the artist alone; the spectator brings the work in contact with the external world by deciphering and interpreting its inner qualifications and thus adds his contribution to the creative act.”</span>  ― Marcel Duchamp </em></p>
<p>Mennie  mieresne  stoerresiebriedahken  stuvremeårgaanh  rïektesisnie  meatoeh  saemien scenetjeahpoe lea akte bielie dehtie jienebekultuvrelle Nöörjeste? Guktie doh saemien teaterh maehtieh akte bielie sjïdtedh dejstie nöörjen soptsestæjjijste jienebelåhkoenasjovnesne?</p>
<p><em type="italic"><span type="quote">”Nöörjen staate lea tseegkesovveme dajvide göökte åålmegidie – daaroeh jïh saemieh”</span> </em>(Gånka Harald 1997.) </p>
<p>Mijjieh gujht annje daesnie:</p>
<p xml:lang="eng"><em type="italic"><span type="quote" xml:lang="eng">"The Other," or "othering"</span> is the process of creating a separate entity to persons or groups who are labelled as different  or  non-normal  due  to  the  repetition  of  characteristics.  Othering  is  the  creation  from  those  who discriminate, to distinguish, label, categorize those who do not fit in the societal norm (Mountz, Alison. The Other, Key Concepts in Human Geography. p. 2.) </em></p>
<p><em type="bold">3.8.4 Nöörjen staate jïh saemien scenetjeahpoe daan biejjien </em></p>
<p><em type="italic">« Ij gåaredh ajve Halleluja jiehtedh, tjuara dam darjodh aaj".  </em></p>
<p><em type="bold">Kultuvrelutnjeme</em>  bæjhkoehtamme  sjïdti  jaepien  2004  Sosialisteles  Gårroehkrirreste  (SG), Barkijekrirreste /BK) jïh Gaskoehkrirreste (GK)  jïh lij  dïhte voestes stoerre laavenjostoe dej rööpseskruana krirriej gaskem. Kultuvrelutnjeme 15 vihties dååjvehtassh utni, gaskem jeatjah akte dååjvehtasse mij jeehti 1 % staatebudsjedteste edtja kultuvrese åtnasovvedh åvtelen 2014. Nöörjen scenetjeahpoe akte lissiehtassem åadtjoeji 430 millijovnh kråvnine daan boelhken. </p>
<p>Gaajhkide  saemien  kultuvreåssjelidie  akte  lissiehtimmie  sjïdti  boelhken  2005-2009,  38 millijovnh kråvnine. Daah lissiehtimmieh åajvahkommes juhtin såemies hijven åssjelidie goh Àja  Saemien  jarnge,  Saemien  våarhkoe  jïh  Luvliesaemien  Museume  Neidenisnie,  jïh  Riddu festivaale jïh saemien plaerieh.</p>
<p>Reektehtsisnie  aaj  tjåådtje  Kultuvrelutnjemen  1  bïjre<em type="italic">:  (…)  Voestegas  reerenasse  sæjhta sjïehteladtedh  ihke  Saemiedigkie  maahta  aktem  jïjtjeraarehke  kultuvrepolitihkem  juhtedh  jïh dan gaavhtan gellie saemien institusjovnh jïh öörnegh kultuvresuerkesne reeredh. </em></p>
<p><em type="italic">Mubpesth  reerenasse  sæjhta  aktem  jïjtjeraarehke  staateles  dïedtem  saemien  kultuvren åvteste  gorredidh  akten  bijjemes,  nasjonaale  kultuvrepolitihken  tjïrrh,  mij  aaj    saemien kultuvrem feerhmie, </em><em type="bold"> (…) </em>(red. mïerhk.) (Reektehtse Kultuvrelutnjeme 1 sæjroe 69) </p>
<p>Manne daam neebneme nasjonaale perspektijvem jïh dïedtem ohtselem, joekoen dej saemien teateri muhteste.</p>
<p><em type="bold">3.8.5. Mij saemien teatere? </em></p>
<p><em type="italic">Juktie maehtedh rïektes darjodh mijjieh akte arktihkeles aalkoealmetje kultuvrelle identiteetine, tjoerebe maam akt vielie krïevedh jïh veanhtadidh goh akte teaterevuesiehtimmie kleenghkes njulhtjemijstie  gievrine,  aelhkebe  daanhtsoe,  heerije  folklorisme  jïh  hïejmegååreme gaarenassevaarjoeh.  (Teateredaejrije Jon Nygaard, Spillerom 1-4/98) </em></p>
<p>Goh  aarebi  neebneme  saemien  teatere  akte  orre  dåarjoe  saemien  tjeahpose  jïh kultuvrejieliedasse  1970-låhkoen raejeste, jïh dan åvteste ij naan guhkies aerpievuekiem utnieh sov duekesne. Maahtam aerpievuekide Indijisnie, Japanisnie jïh Kinesne vuesiehtidh mah leah vielie goh 1000 jaepieh. Ij leah sån  annje tjïelkestamme mij mijjieh libie, jïh ij sån gåessie gih sjïdth, daate akte ihkuve prosesse. Naakenh sijhtieh jiehtedh saemien teatere lea bigkeme aktene jalletje  aerpievuekesne  jïh  vuajnosne,  men  dorjeme  saemien  gïeline  jïh  våajnoes  saemien daeverigujmie jïh saemien musihkine. Mubpiej akte jeatjah mïele. Daate hijven, edtjebe mïelh jïh  digkiedimmieh  utnedh,  dellie  evtiedimmie  sjædta.  Nov  lea  aaj  pryöveme  aktine  jïjtse saemien  teatereööhpehtimmine  nïerhkedh,  men  ij  leah  dejnie  lyhkesamme.  Gærjah  jïh maasterelaavenjassh  leah  tjaalasovveme  saemien  teateren  bïjre,  men  dah  oktegh  tjåadtjoen sjidtieh  jïh  eah  naan  ektie  digkiedimmiesijjiem  utnieh.  Vuartesjh  vielie  kap.  3.9.2  jïh  3.9.3. (Notese:  Daesnie  neebnesåvva:    Marie  Kvernmo  (2014):  Beaivvas  –  an  institution  for  Sámi culture  managment  or  mainstream  entertainment.  Veli-Pekka  Lehtola  (2008)  Muitaleddjiid, Manisboahttit, Beaivvas Sámi Teáhter Hijstorja.</p>
<p><span type="quote">”Gïeje”</span>, ÅST jïh AEJ *) Riddu Riddu-2008 Guvvie: Ravn Steinsvik</p>
<p>Notese:  Dorjehtæjjah/meatansjugniedæjjah:  Johanne  Eltoft,  Marianne  Kjærsund,  Simone  Grøtte,  Kristin  Holand,  Elle-Sofe Henriksen, Herman Rundberg. Bïhkedimmie/svihtjemehammoedimmie: Ada Einmo Jürgensen</p>
<p><em type="bold">3.9 Saemien scenetjeahpoe jïh teatere båetijen aejkien sïjse </em></p>
<p>Sïjhtem  galhkedh  aktine  sjïehtedamme  biehkine  aktede  tjaalegistie  manne  Nöörjen Kultuvreraaran  tjeelim  gosse  dah  sijjen    Unesco-goerehtalleminie  gïehtelin  <span type="quote">”Immaterijelle Kultuvreaerpie”</span> 2023.</p>
<p xml:lang="eng"><em type="italic">http://www.kulturradet.no/documents/10157/c1ab0cf5-d20a-465e-b442-2f8f6f526448 </em></p>
<p>Dellie  lim  ÅST:n  teaterenåejvie  jïh  akten  teateren  bïjre  tjeelim  mij  tjöönghkie,  vaarjele, beagkohte, sjugnede jïh evtede dam saemien immaterijelle kultuvreaerpiem. Daate tjaalasovvi referansigujmie dejtie nuepide mah dellie dej ohtsemebaseradamme vierhtiej sisnjeli gååvnesin jïh dejtie prosjektide nasjonaale jïh Unescon mieriej sisnjeli juktie vaarjelidh jïh evtiedidh dam immaterijelle kultuvreaerpiem.</p>
<p>Manne  baajem  daam  tsïegline  årrodh,  jïh  mov  juvnehtamme  krïevenasse  Saemiedægkan  jïh nöörjen staatese saemien teaterasse båetijen aejkien.</p>
<p><em type="bold">3.9.1 Saemien teatere jïh scenetjeahpoe goh aktöörh vaarjelimmesne jïh evtiedimmesne saemien immaterijelle kultuvreaerpeste </em></p>
<p>Daate nænnoestamme sjïdti ÅST:n darjomesoejkesjisnie 2012: Åarjelhsaemien Teatere (ÅST) edtja:</p>
<p>a Åvtese vuartasjidh jïh orresjugniedihks årrodh b  Barkedh juktie saemien scenetjeahpoem eevtjedh jïh evtiedidh – åarjelsaemien gïele jïh kultuvre edtjieh barkoen jarngesne årrodh. c Akte sijjie årrodh mij viehkehte identiteetem sjugniedidh maanide jïh noeride. d Amatööreteateridie  barkedh  abpe  dajvesne,  tjiehpeles-  teaterepedagogeles  jïh kultuvrefaageles dåarjojne. e  Saemien  scenetjeahpoem  beagkoehtidh  jolle  kvaliteeteste  gaajhkide  vuartasjæjjide dovne saemien dajvine jïh saemien dajvi ålkoli f Sov bijjielisnie neebneme darjomigujmie akte kultuvrelle pruvviebigkije årrodh mijjen             jienebekultuvrelle siebriedahkesne.</p>
<p>Mantra: Daajroe åvtetje tïjjen bïjre – jearsoes daaletje tïjjen – visjovnigujmie båetijen aajkan.</p>
<p><em type="italic"> 3.9.1.1 Suerkieh mej sisnjeli teaterh berkieh </em></p>
<p>Joejke – musihke – soptsese – gïele – histovrije – vuajnoe – filosofije – kultuvrelle kodah jïh konteksth. Lissine materijelle kultuvreaerpie åtnasåvva jïh evtiesåvva, goh gåarome, duedtie jïh jeatjah vætnoe.</p>
<p><em type="italic">3.9.1.2 Dïejvesetjïelkestimmie <span type="quote">”vaarjelimmie”</span> teateri åssjaldahkevuekien mietie </em></p>
<p type="listitem"> Vaarjelimmie sæjhta jiehtedh traderadimmieprosessen jieledekrïevenassh gorredidh</p>
<p type="listitem"> Vaarjelimmie sæjhta jiehtedh, nænnoestehtedh, jieliehtidh jïh guhkiebasse evtiedidh mijjen kultuvrelle vuekieh</p>
<p type="listitem"> Vaarjelimmie sæjhta jiehtedh våajnoes darjodh, beagkoehtidh jïh sisvegem, mïelem jïh  sijjiem  vedtedh  mijjen  kultuvrelle  vuekide,  akten  daaletje  jïh  båetijen  aejkien kontekstesne.</p>
<p><em type="italic">3.9.1.3 Haestemh barkosne </em></p>
<p><em type="italic">Joejke ij lij gåessie gih ussjedamme akten scenese, joejke akte vuekie ektesne årrodh, akte vuekie govlesadtedh..</em><em type="bold"> </em> </p>
<p>a.  Nöörjen  jïh  jeatjah  jalletje  teatere  sijjen  våaromem  utnieh  aktene  lidterære aerpievuekesne b.  Luvlie-jïh  aalkoealmetjeteateren  våarome  lea  rituelle  aerpievuekieh  daanhtsoen, laavlomen jïh soptsesen sisnjeli mah gellie stoerretjuetie jaepieh ryöhkeme, jïh dan tjïrrh aktem performatijve hammoem evtiedamme sov teateren sisnjelen.</p>
<p><em type="bold">Saemien teatere ij leah eevre a jallh b, dan åvteste: </em>a.  Saemien  kultuvre  jïh  gïele  eah  naan  guhkies  lidterære  aerpievuekiem  utnieh,  dej aerpievuekie lea njaalmeldh sertiestimmie b.  Saemien  kultuvrelle  vuekieh  jïh  ritualh  leah  luhpehts  orreme  jïh  voejhkelamme nåhkehtidh – kristedehtemen jïh daaroedehtemen gaavhtan saemijste. </p>
<p><em type="italic">3.9.1.4 Dåarjoeöörnegh saemien teaterasse jïh frijje dåehkide vadtasuvvieh vihties teaterevuesiehtimmide/prosjektide aktine vihties daatovinie </em></p>
<p><em type="bold">Saemien teatere jïh scenetjeahpoe eah utnieh: </em></p>
<p type="listitem"> Sijjieh  gusnie  maahta  eksperimenteradidh,  dååjrehtimmieh  juekedh  jïh  visjovnh evtiedidh</p>
<p type="listitem"> Ekonomijem  eksperimenterdæmman,  dååjrehtimmieh  juekedh  jïh  visjovnh evtiedidh</p>
<p><em type="bold">3.9.2 Guktie maahta daam barkoem jåerhkedh </em></p>
<p><em type="bold">Vaarjelimmie  jïh  guhkiebasse  evtiedimmie  saemien  kultuvreaerpeste  tjuara  bæjjese lokngesovvedh akten nasjonaale jïh gaskenasjonaale reeremedaltesasse  </em></p>
<p type="listitem"> mijjieh akte åålmege njieljie laantine, Russlaante, Såevmie, Sveerje jïh Nöörje</p>
<p type="listitem"> gaajhkine njieljie laantine saemien kultuvre lea staaten bieleste, kolonialiseradimmiem, eadtjohke nåhkehtimmiem, eadtjohke assimileradimmem jïh eadtjohke dïedtelgimmiem dååjreme.</p>
<p type="listitem"> Mijjieh jïjnjem dasseme jïh daelie varke fer seenhte enn jieniebasse mijjen kultuvrelle aerpeste</p>
<p type="listitem"> Akte aerpie maam sïjhtebe meatan vaeltedh jïh guhkiebasse evtiedidh mijjen tïjjen sïjse jïh båetijen aejkien sïjse</p>
<p><em type="bold">Mijjen  akte  ektie  saemien  kultuvreaerpie  mijjen  njieljie  laantine  –  tjoerebe  ektesne barkedh </em></p>
<p>Tjoerebe vierhtiealmetjh utnedh mah maehtieh daejnie nïerhkedh:</p>
<p type="listitem"> Maam akt praktihkeles darjodh – sïjse tjöönghkedh, goerehtalledh, bijjieguvviem åadtjodh dejstie aerpievuekien guedtiejijstie dej saemien immaterijelle kultuvrevuekiej sisnjeli</p>
<p type="listitem"> Ektiedahkoe teaterigujmie, pionerigujmie saemien scenetjeahpoen sisnjelen jïh gaajhki mubpiejgujmie</p>
<p type="listitem"> Voestes raajrosne; almetjh mah praktihkeles berkieh – amma scenetjiehpiedæjjah, daanhtsojh, musihkerh ektiedahkosne aerpievuekien guedtijigujmie</p>
<p type="listitem"> Varke dahkoe</p>
<p type="listitem"> Laavenjostoe akademijine <em type="bold">Gïeh maehtieh bööremeslaakan dam guhkiebasse barkoem bæjjese fulkedh: </em>Nöörjesne;  Nöörjen  Kultuvreraerie  jïh  Saemiedigkie,  mah  maehtieh  nasjonaale  jïh gaskenasjonaale systeemine bæjjese barkedh jïh seamma tïjjen: Sïejhme  almetjh,  fïerhte  tjiehpiedæjja,  teaterh,  Saemien  Tjiehpiedæjjaraerie,  skuvlh, jïlleskuvlh, universiteeth, museumh, nasjonaale jïh gaskenasjonaale reeremh abpe Saepmesne jïh nasjonaalestaath tjuerieh meatan vaaltasovvedh laavenjostosne. </p>
<p><em type="bold">3.9.3 Veanhtadimmieh Nöörjese jïh Saemiedægkan </em></p>
<p>Voestes boelve sjugneden jïh  darjoje scenetjiehpiedæjjah Saepmesne lea daelie 60 - 70 jaepien båeries.  Dej  leah  jïjnje  dååjrehtimmie,  daajroe  jïh  histovrije  sijjen  barkosne  immaterijelle tjeahpoehammoejgujmie,  jïh  evtiedimmie  saemien  scenetjeahposte.  Gïeh  vaarjelieh, tjöönghkieh  jïh  evtiedieh  daam  daajroem  jïh  dååjrehtimmiem  dan  buaratjommesasse  jïh evtiedæmman    saemien  scenetjeahposte,  gïeh  dam  bijjemes  dïedtem  utnieh?  Akte  bielie  lea dotkeme  dej  tseegkeme  universiteeti  jïh  jïlleskuvli  sisnjeli,  akte  mubpie  bielie  lea  dïhte tjeahpoefaageles jïh praktihkeles scenetjeahpoeevtiedimmie.</p>
<p>Tjuara dotkeminie jïh evtiedimmine barkedh dovne praktihkerijstie: dorjehtæjjah, daanhtsojh, musihkerh jïh akademija.</p>
<p>Tjuara  sijjieh  gååvnesidh  daan  barkose,  teateri  lea  nuekie  barkoe  produseradidh  sijjen ekonomeles mieriej sisnjeli, jïh sijjen stillemi sisnjeli. Teateri stilleme maahta væjranidh guktie dah aaj dïedtem vaeltieh dan åvteste mij lea bijjielisnie neebneme,  men  manne  mov  uvte  vuajnam  sjïere  <span type="quote">”scenetjeahpoe-laboratovrijh”</span>  aktine  lïhke ektiedimmine dovne akademijese jïh dan praktihkeles teaterasse sov  sjugniedæjjajgujmie jïh dorjehtæjjajgujmie.</p>
<p>Daesnie vuesehtem maam akte jeatjah laante, Indije, mij guhkiem kolonialiseradamme orreme, lea  dorjeme,  gidtjh  akademijem  tseegkeme  man  nomme  Sanget  Naak  Akademi. <em type="italic">(http://www.sangeetnatak.gov.in/)</em><em type="bold"> </em></p>
<p xml:lang="eng"><em type="italic">The  Sangeet  Natak  Akademi  is  presently    an  Autonomous  Body  of  the  Ministry  of  Culture, Governemnt of India and is fully founded by the Government for implemeantation of its schemes and programmes. </em></p>
<p xml:lang="eng"><em type="italic">Aims and Objectives: </em></p>
<p type="listitem" xml:lang="eng">  <em type="italic">To Co-ordinate the activities of regional or State Academies of music, dance and drama. </em></p>
<p type="listitem" xml:lang="eng">  <em type="italic">To promote research in the fields of Indian music, dance and drama and for its purpose, to establish a library, museum etc. </em></p>
<p type="listitem" xml:lang="eng">  <em type="italic">To co-operate with such similar Academies as there may be and other institutiones and associationes for the furtherance of its objects and for the enrichment of Indias culture as a whole. </em></p>
<p type="listitem" xml:lang="eng">  <em type="italic">To encourage the exchange of ideas and erichment of techniques between the  different regions in regard to the arts of music, dance and drama. </em></p>
<p type="listitem" xml:lang="eng">  <em type="italic">To encourage the establishment of theatre centres on the basis of regional languages, and co-operation among different theatre centers. </em></p>
<p type="listitem" xml:lang="eng">  <em type="italic">(…) </em></p>
<p><em type="bold">3.9.4. Dahkoe </em></p>
<p><em type="bold">*  Akte  teateregåetie  maahta  faamoejarngine  årrodh  juktie  saemien  scenetjeahpoem evtiedidh. * Nænnoesåbpoe ekonomije teateri evtiedæmman scenetjeahposte jïh beagkoehtæmman </em>Doh  saemien  teaterh  leah  smaave,  aktine  onne  betniefinansieradimmine.  Saemien  teaterh tjuerieh åadtjodh stuerebe fokusem utnedh tjiehpeles evtiedimmiebarkose, goh teaterevuesiehtimmieh  jïh  beagkoehtimmie  dejstie.  Edtja  byjngetje  laavenjostoeguejmieh  jïh vierhtieh syökedh, men akte fer stoerre bielie dejstie ihkuve vierhtijste daan barkose jåhta, jïh statistihke ij maam gænnah vuesehth dej dåarjoej jïh laavenjostoej bïjre mejtie teaterh IDTJIN åadtjoeh. </p>
<p><em type="bold">* Lissine: </em></p>
<p><em type="bold">Soejkesjh jïh ekonomije daejtie: </em>1.        Bijjemes  beerkeme-  jïh  vaarjelimmiesoejkesjh  mijjen  immaterijelle  kultuvreaerpeste abpesaemien daltesisnie 2.        Sïjsetjöönghkemh sïejhme almetji realmaahtoste – aerpievuekien guedtijh 3.        Sïjsetjöönghkemh tjiehpiedæjja- jïh dotkijedaltesisnie 4.        Gåarede vuejnedh dam mij lea sïjse tjöönghkesovveme 5.        Dotkemematerijaalem åehpies darjodh 6.       Evtiedimmievierhtieh  sjugneden  jïh  darjoje  tjiehpiedæjjide,  mah  eah  tjoerh  ulmine utnedh  aktem  taeterevuesiehtimmiem  men  maam  jeatjah  tjiehpiedæjjah  maehtieh  vuejnedh (v..g nedtesne, våajnoes jallh teekste) Scenetjeahpoelaboratovrijh.       7.        Ektiedahkoesijjieh, fysiske jïh nedtesne 8.    Vierhkiesijjieh  praktihkeles  dotkemasse;  abpesaemien  jïh  gaskenasjonaale  - scenetjeahpoelaboratorivjh 9.        Ekonomije mij visjovnh luhpede, jïh ij leah dan stuvreme åtnoen bïjre guktie dam frijje visjonære barkoem steegkie. 10.    Dotkeme  dan  barkose  mij  lea  dorjeme  aalkoen  raejeste  daan  raajan  saemien scenetjiehpiedæjjijste </p>
<p><em type="italic">3.9.4.1 Saemien perspektijve jïh vuajnoe </em></p>
<p><span type="quote">”Edtjebe  daelie  vihth  ussjedidh  jïh  analyseradidh  nöörjenlaaketje”</span>  –vaajmoesjoehkenasse aktede scenetjiehpiedæjjeste gosse dah bïevnesem åadtjoejin dah edtjin nöörjen bïhkedæjjam utnedh.  Scenetjeahpoem  juekedh  <span type="quote">«burhtji»</span>  sïjse  laavloje,  dorjehtæjja,  daanhtsoje  lea  akte jalletje hammoe mij evtiesovvi renessansesne. Antihke jïh mænngan renessanse ryöknesuvvieh goh daaletje jalletje teateren <span type="quote">”aalkoe”</span>. Saemien perspektijve jïh ellies vuajnoe tjuerieh meatan årrodh maadthmaallesne dennie guhkiebasse barkosne.</p>
<p><em type="bold">Nasjonaale jïh gaskenasjonaale daajroe jïh goerkese saemien kultuvren bïjre gaajhkine hammojne jïh vuajnojne leah aaj fïereguhten nasjovnen  kultuvreaerpie jïh dan åvteste veartenen kultuvreaerpie daelie jïh båetijen aejkien. </em></p>
<p>Mij Tråante 2017-heevehtimmie orreme bielelen tjiehpiedæjjah jïh tjiehpiedæjjainstitusjovnh? Såemies tjåanghkoeh jïh håalemh</p>
</body></document>
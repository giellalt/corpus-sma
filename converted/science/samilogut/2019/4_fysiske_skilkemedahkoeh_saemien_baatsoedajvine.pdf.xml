<document xml:lang="sma" id="no_id"><header><title>Fysiske skilkemedahkoeh saemien båatsoedajvine: Aerviedimmie tsevtsemedajvijste</title><genre code="science"/><author><person firstname="Erik" lastname="Engelien" sex="m" born="" nationality=""/></author><author><person firstname="Julie" lastname="Aslaksen" sex="f" born="" nationality=""/></author><year>2019</year><wordcount>4319</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/4_fysiske_inngrep_i_samiske_rein.-_sorsamisk.pdf</origFileName><parallel_text xml:lang="nob" location="4_fysiske_inngrep_i_samiske_reinbeiteomraader.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">4 Fysiske skilkemedahkoeh saemien </em><em type="bold">båatsoedajvine: Aerviedimmie tsevtsemedajvijste </em></p>
<p><em type="bold">Erik Engelien </em>, seniorraeriestæjja, Statistisk sentralbyrå (SSB) jïh <em type="bold">Julie Aslaksen, </em>dotkije, Statistisk sentralbyrå (SSB) <em type="bold">Iktedimmie </em><em type="italic">Skilkemedahkoeh båatsoedajvine leah tjarke læssanamme dej minngemes luhkiejaepiej. Daate goerehtimmie taalh vadta guktie gåetieh jïh infrastruktuvre båatsoedajvi gåatomem tsevtsieh jïh leah joekedamme jaepieboelhki gåatomelaantide jïh juhtemegeajnojde. Vuekie sæjhta jiehtedh aktem tsevtsemedajvem gåetiej jïh infrastruktuvren bïjre aerviedidh, dan daajroen mietie man stoerre dajvi bïjre bovtse reava akten fysiske skilkemen bïjre, daate sæjhta jiehtedh bovtse åtnoem dajvijste giehpede. Dotkeme vuesehte dajve gusnie bovtse tsavtseme sjædta maahta joekehts stoeredahkem utnedh dejtie ovmessie såarhts skilkemedahkojde </em><em type="italic">eatnamisnie, </em><em type="italic">goh </em><em type="italic">gåetieh, </em><em type="italic">geajnoeh, </em><em type="italic">høyspentledningh, </em><em type="italic">tjaetsiefaamoevierhkieh, bïegketurbijnh, gruvah jïh vielie. Maahta aerviedimmide toelhkestidh goh dïhte ållesth illedahke (kumulatijve effekte) gaajhke såarhts fysiske tsevtsiemijstie. Tsevtseme turismeste ij leah meatan daatavåaroemisnie daan goerehtæmman. Illedahkh vuesiehtieh man stoerre prosentelåhkoe gåatoemistie mij lea tsavtseme gaajhkesåarhts skilkemedahkojste, jïh aerviedimmie lea tjïrrehtamme joekehts gåhkaldahkigujmie skilkemedahkose, ryöknedamme elmien tjïrrh. Akten 5 kilomeeterh guhkies dajven sisnjelen gåetijste jïh infrastruktuvreste, guktie lea daesnie gaertjiedamme, medtie 89 prosenth abpe jaepieboelhkegåatoemistie jïh juhtemegeajnojste leah tsavtseme skilkemedahkojste. Jalhts aerviedimmieh sån maehtieh vuesiehtidh gåatomedajvh, joekoen gïjregåatome, tsavtseme sjædta dan gåhkese goh 5 kilomeeterh skilkemedahkoste, ij badth sïjhth jiehtedh dajve lea beajsteme goh gåatome jïh maahta åtnose vaeltedh jeatjah åssjelidie. Goerehtimmie tsevtsiemistie jaepieboelhkegåatoemistie lea aktanamme daatajgujmie Byjresedirektoraateste jarkelimmien bïjre skilkemefrijje eatnemedajvine (INON) jaepien 1988 raejeste 2013 raajan. Daan boelhken låhkoe skilkemefrijje jaepieboelhkegåatoemistie geahpani medtie bielie – bieliemubpie prosentepoengine. Vuekie juktie tsevtsemem jaepieboelhkegåatoemistie aerviedidh maahta nuhteligs årrodh areaalesoejkesjimmesne jïh konsekvensesalkehtimmine (KS) dennie soejkesjamme </em><em type="italic">bigkemisnie båatsoedajvine. KS:n bïhkedæjja båatsose tjïerteste daerpies aktine ellies vuarjasjimmine båatsoen aerpievuekien dajveåtnoste man bïjre lea, aaj båatsoen laejhtehks faktovrh jïh ektiedimmie dej gaskem, jïh KS edtja dejtie tjåenghkies effektide skilkemedahkojste tjïelkestidh (kumulatijve effekte). Taalh areaaletsevtiemasse, båatsoen aerpievuekien daajrojne ektine gåatomedajvi bïjre, byöroe åtnasovvedh goh bielie daajroevåaroemistie juktie båatsoen areaalh gorredidh, akte vihkeles krïevenasse juktie båatsoem tjåadtjoehtidh jïh Nöörjen nasjonaale jïh gaskenasjonaale åeliedimmieh bæjjese fulkedh juktie saemien kultuvren materijelle våaromem gorredidh. </em><em type="bold">Figuvre 4.1. Båatsoedajvh saemien båatsosne </em><em type="bold">4.1. Aalkoe </em><em type="bold">4.1.1 Våarome </em></p>
<p>Båatsoedajvh gusnie saemien båatsojne gïehtele leah medtie 40 prosenth Nöörjen laanteareaaleste, Finnmaarhken luvhtie noerhtene Engerdalen gåajkoe Hedmaarhkesne åarjene1. Saemien båatsoedajvh leah juakeme govhte regijovnine 2: Luvlie-Finnmaarhke,</p>
<p>Jillie-Finnmaarhke, Romsa, Nordlaante, Noerhte-Trööndelage, Åarjel-Trööndelage jïh Hedmaarhke, vuartesjh figuvrem x.1. Trollheimesne, mij lea dan reereles vihtiestamme saemien båatsoedajven ålkolen, saemien båatsoe lea konsesjovnen mietie (latjkoedajve, vuesiehtamme figuvresne x.1) 3.</p>
<p>Daatavåarome daan goerehtæmman idtji Trollheimen meatan vaeltieh, jïh doh guhkiebasse aerviedimmieh dejtie govhte båatsoeregijovnide feerhmieh. Lissine dan saemien båatsose dellie aaj båatsoesiebrieh vaerine Åarjel-Nöörjesne, akten sjïere luhpien mietie båatsoelaaken tjïrrh. Nöörjesne ovrehte 213 000 låemties bovtsh gïjrekrievvesne (Laanteburriedirektoraate 2018). Båatsoeregijovnh leah juakeme 72 giesie- jïh elliesjaepien båatsoesïjtine, jïh 10 båatsoesïjth mah åtnasuvvieh tjaktje- jïh daelviegåatoemidie nöörjen båatsose, jïh/jallh gåatoemidie sveerjen båatsose4. Fïerhten båatsoesïjten sisnjelen dåehkieh båatsoeburrijste sïjtine laavenjostoeh. 4.1.1.1 Båatsoe lea materijelle våarome saemien kultuvrese</p>
<p>Båatsoe lea dïhte kultuvreguedtije jieleme saemien kultuvrese jïh siebriedahkejieliedasse. Båatsoe akte vierhtienuhteme mij lea bovtsese sjïehtedamme vaerie- jïh miehtjiedajvine noerhtene. Båatsoeburrieh bovtsem dåeriedieh jaepieboelhki tjïrrh, jïh krievviejgujmie juhtieh ovmessie jaepieboelhkegåatomi gaskem. Bovtsen iemie baalkerdimmie jïh juhtijealmetji gïehtelimsvuekie leah våarome akten guhkies orrestimmeles vierhtienuhtemasse daejnie dajvine jïh båatsoekultuvrese. Båatsoe aerpievuekien daajroem våaroeminie åtna, mij lea sertiestamme boelveste boelvese, ektiespïelen bïjre eatnamisnie jïh åtnoen bïjre gåatomedajvijste. Båatsoe lea reguleradamme båatsoelaakeste ruffien 15. biejjeste 2007 nr. 40. Man vihkeles areaalh leah, lea ållermaahteme laaken åssjeleparagraafesne: ”Edtja båatsoem gorredidh goh akte vihkeles våarome saemien kultuvrese jïh siebriedahkejieliedasse. Laake edtja viehkiehtidh båatsoeareaalide gorredidh saemien gåatomedajvesne goh båatsoen vihkielommes vierhtievåarome. Dovne aajhterh båatsoereakteste, jeatjah reakta-aajhterh jïh åejvieladtjh dïedtem utnieh areaalide gorredidh.” Maadthlaaken § 108 dïedtem vadta staateles, regijonaale jïh tjïelten åejvieladtjide saemien kultuvrem, jielemeåtnoem jïh siebriedahkejieledem krööhkestidh 4.1.1.2 Båatsoe akte jieleme mij areaalh daarpesje</p>
<p>Båatsoe stoerre jïh iktemierien dajvh daarpesje. Skilkemedahkoeh båatsoedajvine leah tjarke læssanamme dej minngemes luhkiejaepiej.</p>
<p>Gellie goerehtimmieh vuesiehtieh areaaleteehpeme lea dïhte stööremes aajhtoe båatsoen vööste (Danell 2005, Pape jïh Loeffler 2012). Saemiedigkie vuesehte teehpeme areaaleste lea stööremes aajhtoe akten båetijen aejkien fååmijes båatsoen vööste, jïh daerpies nænnoesåbpoe fokusinie juktie båatsoen areaalevåaromem gorredidh. (Bïevn. St. 32 (2016-2017). Daate vijries daajroem kreava politihkeri, åejvieladtji jïh råajvarimmie-aajhteri luvnie båatsoen gåatomedajvedaerpiesvoeten bïjre, jïh guktie bovtse jïh gåatome tsavtseme sjidtieh ovmessie såarhts skilkemedahkojste. Kruana jarkelimmie, gusnie daerpies orrestimmeles energijine goh tjaetsiefaamoe jïh bïegkefaamoe, jïh gruvagïehtelimmie juktie daerpiesvoetem gaptjedh metallide, skilkemedahkoeh vedtieh stoerre konsekvensigujmie bovtsen gåatoemasse. Lissine juvrh maehtieh åtnoem gaertjiedidh dejstie aajmene areaalijste, jïh klijmajarkelimmie båatsoem jiene jienebem tsavtsa. Lïemkeds daelvieh ebrine jïh dan mænngan galmadahke, maehtieh stoerre bielieh gåatoemistie jïengen nualan bïejedh såemies boelhkine. Daate fleksibiliteetem båatsosne giehpede. Daerpies lissie gåatoeminie, daate sæjhta jiehtedh dajvh mah eah åtnasovvh fïerhten jaepien, men mejtie bovtse daarpesje gosse v.g gåatome galma lïemkedahken mænngan, jïh sïejhme gåatomedajvh eah maehtieh åtnasovvedh. <em type="bold">4.1.2 Bigkeme jïh konsekvensh båatsose </em></p>
<p>Bovtse nåakelaakan reagerede sturremidie jïh sæjhta daamtaj ij hijven gåatomedajvh nuhtjedh dan åvteste sturremh leah fer stoerre. Jalhts låemties bovtsh lea akte semidomestiseradamme jallh bielielåemties kreeke, dah frijjelaakan eatnamisnie jielieh jïh maehtieh reageradidh goh gedtieh gosse sturremh. Joekehts såarhts bovtsh joekehtslaakan reageradieh sturremidie, jïh aaltoeh leah joekoen prååsehke suehpiedahkesne gïjrege. 4.1.2.1 Ryöktesth, ovryöktesth jïh kumulatijve effekth</p>
<p>Konsekvensh båatsose skilkemedahkojste jïh darjoemijstie mah sturrieh, goh tjaetsiefaamoetseegkeldahkh, faamoelinjah, bïegkefaamoetseegkeldahkh, gruvah, geajnoeh, hæhtjoebigkeme jïh åtnoe hæhtjojste, maehtieh golme såarhts konsekvensine juakasovvedh (Vistnes, Nellemann jïh Bull 2004, UNEP 2001): ryöktesth, ovryöktesth jïh kumulatijve effekth: Ryöktesth effekth skilkemedahkojste jïh darjoemijstie mah sturrieh, leah ihkuve teehpemh gåatomelaanteste jïh geerestahkh bovtsen baalkerdimmie- jallh juhtemegeajnojne. Ovryöktesh effekth sæjhta jiehtedh krievvieh åtnoem gåatomedajvijste giehpiedieh mah leah skilkemedahkoej jïh sturremi lïhke, jïh baalkerdimmie jïh juhteme skilkemedahkoej dåaresth hööptesuvvieh, mestie vielie barkoe båatsoeburride sjædta. Kumulatijve effekth leah ållesth effekte orre skilkemedahkojste jïh skilkemedahkojste mah joe gååvnesieh. Lissine jïjtjehke skilkemedahkose, bovtse maahta gåatomedajvh rïevedh jallh åtnoem gåatomedajvijste giehpiedidh stujmien, lissiehtamme valkesen jïh motovrefealadimmien gaavhtan mah leah skilkemedahkose ektiedamme båatsoen gåatomelaantesne. Dellie illedahke maahta sjïdtedh vihkeles areaalh eah dan jïjnjem åtnasovvh jallh eah gåessie gih vielie åtnasovvh.</p>
<p>Gåatomedajvh bieline juekedh (fragmenteradimmie) lea akte dejstie itjmiesommes aajhtojste båatsoen areaalevåaromen vööste. Skilkemedahkoeh gåatomelaantesne dan åvteste sagke stuerebh dajvh sturrieh goh dah mah fysiskelaakan gåetijste jïh infrastruktuvreste bigkesuvvieh. Dïhte ållesth effekte skilkemedahkojste jïh darjoemijstie mah sturrieh, lea stuerebe goh summe vierhtede skilkemedahkoste edtja årrodh.</p>
<p>Skilkemedahkoej gaavhtan maahta dejtie aajmene gåatomedajvide fer jïjnjem nuhtjedh, fer jïjnjem gåatodh såemies dajvine, bovtse maahta nåakebe kondisjovnem åadtjodh, maahta stuerebe teehpemh juvride sjïdtedh jïh giehpiedamme leekedimsvæktoeh sjïdtedh, dsj. tsiehkieh mah tjåanghkan jallh guhkiebasse maehtieh våaromem giehpiedidh båatsoen båetijen aajkan (Vistnes, Nellemann jïh Bull 2004). 4.1.2.2 Tsevtseme bovtsen dåemiedæmman</p>
<p>Bovtse maahta åtnoem gåatomedajveste giehpiedidh gellie kilomeeterh fysiske skilkemedahkojste jïh fealadimmeste. Joekoen aaltoeh miesiejgujmie dam darjoeh. Mænngan dotkemeilledahkh goerehtamme, Vistnes jïh Nellemann (2007) iktedigan bovtse jïh caribou åtnoem dajvijste giehpiedin 5 kilomeeterh infrastruktuvreste, jïh almetji darjoemijstie 50 prosenth raejeste 95 prosenth raajan, jearohke mehtie såarhts sturremistie, magkeres eatneme lea, jaepieboelhke jïh krievvien aaltere jïh tjoele. Vistnes jïh Nellemann (2007) vuesiehtin voenges goerehtimmieh bovtsen dåemiedimmeste mij lij ryöktesth tsavtseme almetji darjoemijstie, daamtaj vaenie jïh åenehks effekth gaavnin, mearan regijonaale eatneme-ekologeles goerehtimmieh stuerebe gåatomedajvijste daamtaj stuerebe effekth gaavnin. Minngebe goerehtimmieh, goh Skarin jïh Åhman (2014) jïh Skarin jïh Alam (2017), tjïertestieh voenges goerehtimmieh aktegskreeki dåemiedimmeste elliesåbpoe daajroem vedtieh, men sijhtieh oktegimse effektem abpe dajveste fer nåakelaakan vuarjasjidh, giehpiedamme åtnojne gåatomedajvijste regijonaale daltesisnie. Skarin jïh Åhman (2014) tjïertestieh låemties bovtse ij leah sjïere låemtie, jïh dïhte ekstensijve gåatomevuekie stoerre dajvine sæjhta jiehtedh ij lea stoerre joekehtse låemties bovtsen jïh gedtien gaskem guktie dah skilkemedahkoej jïh sturremi vööste reageradieh. Goerehtimmieh guktie gedtieh jïh caribou tsavtseme sjidtieh maehtieh dan åvteste jeenjemasth låemties bovtside sertedh. Såemies boelhkh jaepesne, joekoen suehpiedahkesne jïh skïeredahkesne lea joekoen vihkeles raeffie bovtsi bïjre. Hæhtjoedajvi bïjre lea vïhtesjamme tsevtsemedajvh mah leah 4 – 10 kilomeeterh, jearohke hæhtjoedajven stoeredahkeste (Vistnes jïh Nellemann 2001). Lie, Vistnes jïh Nellemann (2006) tsevtsemedajvh vïhtesjin 0,5 – 1 kilomeeterisnie hæhtjojde mah oktegh tjåadtjoejin jïh 2 – 2,5 kilomeeterh hæhtjoedajvide jieniebinie goh 10-20 hæhtjoeh. Akte goerehtimmie maam Skarin jïh Åhman (2014) lægan dorjeme, gellie goerehtimmieh voenges jïh regijonaale effektijste gïehtjede. Stoerre joekehtse guktie bovtse tsavtseme sjædta joekehts såarhts skilkemedahkojste. Hæhtjoedajvh naakenh dejstie stööremes tsevtsemesovnijste utnieh. Lea tsevtsemedajvh vïhtesjamme mah leah raajan 15 kilomeeterh turistetseegkeldahkijste, 15 kilomeeterh bïegkefaamoetseegkeldahkeste, jïh dan jïjnje goh 30 km tuvrebaalkide.</p>
<p>Akte goerehtimmie vuesiehti darjomh aktene tjoejkemetseegkeldahkesne bovtsem tsevtsin 8-12 kilomeeterh tseegkeldahkeste, men mænngan råajvarimmieh tjïrrehtamme juktie sturremem giehpiedidh, tsevtsemedajve geahpani jïh 4 kilomeeterh sjïdti (Helle et al. 2012). Sandström jïh jienebh (2012) lea åtnoem evtiedamme anslyjsedïrregistie RenGIS juktie vihtiestidh guktie bovtse eatnamisnie baalkerde jïh dajvh reava mah leah tsavtseme bigkemistie jïh sturremijstie.</p>
<p>Strand jïh jienebh (2017) leah gellie noerhtelaanti goerehtimmieh gïehtjedamme guktie bigkeme bïegkefaamoste maahta bovtsen dåemiedimmiem tsevtsedh. Goerehtimmie stoerre joekehtsh vuesehte, jearohke mehtie såarhts tsevtsiemistie, magkeres gåatomedajve, man jïjnje dajve lea bigkesovveme aarebi jïh darjome dajvesne. Geajnoeh sijhtieh heaptojne årrodh guktie bovtse iemielaakan eatnamisnie baalkerde, bielelen geajnoeh dejnie dajvine mah joe jïjnjem infrastruktuvrem utnieh, jallh geajnoeh mah joekoen vaenie valkesem utnieh.</p>
<p>Effekth faamoeledningijstie leah mujvies.</p>
<p>Goerehtimmieh giehpiedamme åtnoem dajvijste åtna mah leah 3-5 kilomeeterh guhkies dajven sisnjelen tseegkeldahkeste. Daerpies guhkies goerehtimmiejgujmie bïegkefaamoetseegkeldahken tjåenghkies effekteste jïh dehtie tjåenghkies leavloste gåatomedajven sisnjelen, jïh gusnie tjïerteste goerehtimmieh byöroeh båatsoen aerpievuekien daajroem meatan vaeltedh. Akte goerehtimmie maam Skarin jïh jienebh leah dorjeme (2018) vuesiehti dajvine bïegkefaamoetseegkeldahkigujmie bovtse dajvi gåajkoe baalkerdi gusnie bïegkefaamoetseegkeldahke lij tjïekeme eatnamistie, sijjeste dajvi gåajkoe gusnie lin våajnoes. Aktene 5 kilomeeterh guhkies gåhkaldahkesne bïegkefaamoetseegkeldahkeste lij akte lissiehtimmie 79 prosentigujmie dajveåtnosne gusnie bïegkefaamoetseegkeldahke ij lij våajnoes. Goerehtimmie aaj vuesiehti bovtse tjerkebe tsavtseme sjïdti gïehtelimsboelhken goh tseegkemeboelhken, jïh vååjnoe goh tjoeje bïegketurbinijste bovtsem vielie hearaldahta goh almetji darjomh tseegkemeboelhken. <em type="bold">4.2. Daatavåarome </em><em type="bold">4.2.1 Båatsoebïevnesh mah leah åtnasovveme goerehtimmesne </em>4.2.1.1 Båatsoedajvh (Laanteburriedirektoraate geonorge.no:n baaktoe) </p>
<p>Daatavåarhkoe doh govhte regijonaale båatsoedajvh gaertjede mah tjåanghkan leah saemien båatsoedajve. Reaktah bovtsigujmie gïehtelidh daej dajvi sisnjeli lea sjïere saemien årroejidie. Daate saemien sjïerereakta ij leah faamosne daej dajvi ålkoli, gusnie sjïere luhpie daerpies juktie bovtsigujmie gïehtelidh jïjtse jallh leejjeme areaaline. Jaepieboelhkegåatome dej reereles vihtiestamme båatsoedajvi ålkoli, dsj. saemien båatsoe Trollheimesne jïh båatsoesiebrine vaerine Åarjel-Nöörjesne eah leah meatan vaaltasovveme daennie goerehtimmesne. Daatah mah vuesiehtieh guktie bovtsen gåatomedajvh leah juakeme jïh dej ovmessie jaepieboelhkegåatomi bijjeli leah veedtjeme Laanteburriedirektoraateste nedtesijjien tjïrrh geonorge.no. Dah daatavåarhkoem numhtie buerkiestieh: ”Båatsoen areaaleåtnoe lea tsiehkiej mietie eatnamisnie sjïehtedamme jïh aaj siebriedahkeligke jarkelimmiej mietie. Dan åvteste ij gåaredh kaarhtese bïejedh gaajhkh bielieh areaaleåtnoen bïjre eevre veelelaakan. Båatsoekaarhth leah illustrasjovne guktie båatsoesïjth iemielaakan jïh åajvahkommes dajvide nuhtjieh, jïh tjuara dagkeres illustrasjovnem lissiehtidh båatsoeburriej veelebe maahtojne. Kaarhth leah dorjesovveme goh akte laavenjostoe Laanteburriedirektoraaten, Fylhkenålman jïh fïereguhten båatsoesïjten gaskem.” 4.2.1.2. Jaepieboelhkegåatomh</p>
<p>Statistihkh areaaleåtnose jïh tsavtseme areaalese leah åehpiedahteme jaepieboelhkegåatomesåarhten jïh båatsoesïjti mietie. Areaaleåtnoe jaepieboelhki mietie lea vïjhte jaepieboelhkine juakeme, mah vihth lea juakeme göökte kategoriji sïjse funksjovnen jïh gåatomeåtnoen mietie, dsj. daah minngebe luhkie jaepieboelhkegåatomh: <em type="bold">1 – Gïjregåatome I. </em>Suehpedslaante jïh aareh gïjrelaante, doh bielieh gïjredajveste gusnie aaremes gååte jïh gusnie åejviebielie miesiehkistie lea suehpeds- jïh pregningsboelhken. Reserve-suehpedslaante aaj meatan. <em type="bold">2 – Gïjregåatomelaante II. </em>Gåatomelaante sarvide jïh jeatjah gïjrelaante, gusnie sarvah jïh tjormh hööllestieh suehpeden. Daesnie aaj miesieh aaltoejgujmie maehtieh rahtjedh mænngan gïjrege. <em type="bold">3 – Giesiegåatome I </em>. Giesielaante gaskoeh giesien, åajvahkommes boelteraedtien bijjelen, jïh luftingslaante, jalladahkh gusnie jïjnje beagka jallh jalladahkh gusnie ij lopme sjalkoeh giesege, gusnie bovtse lea gaskoeh giesien jïh sov daerpies gåatomem, raeffiem jïh galmes sijjieh åådtje jïh dan vaenie åhtehtsh goh gåarede. <em type="bold">4 – Giesielaante II. </em>Vualadahkh giesege, dajvh mah eah leah dan vihkeles jïh /jallh dajvh mah eah dan jïjnje åtnasovvh. <em type="bold">5 – Tjaktjegåatome I. </em>Laante rïhkedahken, doh bielieh tjaktjedajveste gusnie sarvah aaltojde tjööngkieh rïhkedahkese skïeredahken, skïereden minngiegietjien raejeste gaskoeh gålkoen raajan. <em type="bold">6 –Tjaktjegåatome II </em>. Aareh tjaktjelaante, dajvh gusnie bovtse starnegåata åhtoesuhtiehtimmien mænngan jïh krievvie goebperde jïh bårrene. <em type="bold">7 – Tjaktjedaelviegåatome I. </em>Dajvh mah jïjnjem åtnasuvvieh, mah daamtaj jïjnjem lopmem åadtjoeh jïh bovtse ij gåatomem jaksh daelvie doekoe. <em type="bold">8 – Tjaktjedaelviegåatome II. </em>Dajvh mah eah dan jïjnje åtnasovvh seamma boelhken goh Tjaktjedaelviegåatome I. <em type="bold">9 – Daelviegåatome I. </em>Seenhte daelvielaante, dajvh mah jïjnje åtnasuvvieh jïh mah iemielaakan eah dan jïjnjem lopmem åadtjoeh jïh gåatome ij galmh gaskoeh jïh seenhte daelvege. <em type="bold">10 –Daelviegåatome II. </em>Aareh åtnasovveme jïh daamtaj daelviegåatomh vualadahkesne, åajvahkommes dajvh mah eah dan jïjnje åtnasovvh. 4.2.1.3 Jaepieboelhkejuhteme jïh juhtemegeajnoe </p>
<p>Bovtsese daerpies juhtedh dej ovmessie jaepieboelhkegåatomi gaskem, jïh maehtedh frijjelaakan vaesedh dejtie ovmessie bielide fïereguhtede jaepieboelhkegåatoemistie. Maahta stoerre gåhkaldahkh årrodh jaepieboelhkegåatomi gaskem jïh dan åvteste daerpies juhtemegeajnoejgujmie. Daagkerh juhtemegeajnoeh gedtien dïpmebaaletje gïejh dåeriedieh, mah leah nænnoestamme topografijeste, jaevrijste jïh tjaetsieåerijste, jïh skilkemedahkoeh daejnie dajvine maehtieh itjmies konsekvensh åadtjodh. Daatavåarhkoe guhkebe juhtemegeajnoeh jallh laajroeh eatnamisnie buerkeste gusnie bovtsem vuejehte jallh dïhte jïjtje rahtja jaepieboelhkegåatomi gaskem. Båatsoelaaken § 22 reaktam vihteste frijje jïh bielelen heaptoeh bovtsem vuejiehtidh jïh sertiestidh, jïh nyöjhkoe juhtemegeajnoeh steegkedh. Juhtemegeajnoej gamtoe sæjhta jeerehtidh, gaskem jeatjah eatnemen jïh lopmetsiehkiej mietie, jïh krievvien stoeredahken mietie. Gåatomelåammah jïh jïjjedimmiegåatome leah mïerhkesjamme goh vijriedimmieh juhtemegeajnoste.</p>
<p>Tjaktjejuhteme lea daamtajommes vielie bårrode jïh sagke guhkebem vaasa goh gïjrejuhteme. Dan åvteste tjaktjen juhtemegeajnoe gemtebe. Stoerre bieline Finnmaarhkeste lea såemiesmearan guhkies juhtemh giesiegåatomelaanteste duvvene jïh såålijste daelviegåatomelaantese sislaantesne. Seamma juhtememöönstere Nordlaantesne gaavna gusnie doh jeanatjommesh daelviegåatomem duvvene utnieh. Romsesne båatsoe daamtaj gåatomem åtna sååline abpe jaepien. Trööndelagesne jïh Hedmaarhkesne daamtaj åenebe gåhkaldahke giesiegåatomelaanten jïh daelviegåatomelaanten gaskem. <em type="bold">4.2.2 Tsavtseme areaale: Aerviedimmie areaaleste </em><em type="bold">gåhkaldahken mietie gåetijste jïh infrastruktuvreste </em></p>
<p type="listitem">Daate  goerehtimmie  vuesehte  man  stoerre  låhkoe  bovtsegåatoemistie  mij  lea  tsavtseme  gåetijste  jïh  infrastruktuvreste,  joekedamme  dejtie  ovmessie  båatsoedajvide  Nöörjesne.  Daatah leah åtnasovveme gåetiej jïh infrastruktuvren bijjeli guktie daate lea goerehtalleme  jïh  gååvnese  nasjonaale  daatabaasine5.  Daah  minngebe  daatah  jïh  daatagaaltijh  leah åtnasovveme aerviedimmesne areaaleste gåhkaldahken mietie gåetijste jïh infrastruktuvreste:</p>
<p type="listitem">Gåetieh: Matrihkele 6 (Kaarhtevierhkie jïh tjïelth)</p>
<p type="listitem">Geajnoeh: Nasjonaale geajnoedaatabaanghke (daaroen NVDB)</p>
<p type="listitem">Høgspentlinjah: Nöörjen tjaetsie jïh energijedirektoraate (daaroen NVE) jïh lissiehtamme daatajgujmie Ektie kaarhtedaatabaaseste (daaroen FKB)</p>
<p type="listitem">Rööjregaatoe jïh deepmesjimmieraedtie: FKB</p>
<p type="listitem">Vuetjeme- jïh haarjanimmiedajve: Vaarjelimmie</p>
<p type="listitem">Bïegke-faamoetseegkeldahkh: NVE</p>
<p type="listitem">Tjaetsiefaamoevierhkieh: NVE</p>
<p type="listitem">Gruvagïehtelimmie, gierkiespealhkoe, gearketjesijjie, gierkiegupmiestahke: FKB</p>
<p>Jieniebidie dejstie tsevtsemefaktovrijste ij leah kaarhtevåarome mij hijven jïh leajhtadihks bïevnesh vadta gåessie fïereguhte gåetie jïh infrastruktuvre leah tseegkesovveme. Doh kaarhtevåaromh mah leah åtnasovveme maehtieh læjhkan hijven buerkiestimmiem vedtedh guktie tsiehkie lea 2018. <em type="bold">4.3 Vuekie </em></p>
<p>Åejviegyhtjelasse daennie barkosne lea aktem tsevtsemedajvem (gåhkaldahkedajve, influense-areaale) aerviedidh gåetiej jïh infrastruktuvren bïjre, vitenskapeles jïh aerpievuekien daajroen mietie man stoerre dajvh akten fysiske skilkemedahkoen bïjre mejtie bovtse reava. <em type="bold">4.3.1 Tsevtsemedajve gåetiej jïh infrastruktuvren bïjre </em></p>
<p>Jienebh goerehtimmieh leah dorjesovveme bovtsegåatoemistie mah vuesiehtieh skilkemedahkoej gaavhtan dellie gåatomeåtnoe geahpene skilkemedahkoej lïhke (såemies kilomeeterh guhkene), mearan gåatomeåtnoe seamma jïjnje læssene miehtjiebasse skilkemedahkojste. Daate gujht maahta sagke stuerebe vihkelesvoetem utnedh goh areaaleåtnoe dehtie sjïere skilkemedahkoste. Daejnie goh våarome akte statistihke lea dorjesovveme areaalen bijjelen dej vihkielommes gåetiedajvi jïh infrastruktuvren bïjre. Lea aerviedamme man stoerre låhkoe fïerhtede såarhts jaepieboelhkegåatoemistie (jïh areaale juhtemegeajnoste) båatsoedajvi sisnjeli mah leah tsavtseme. Goerehtimmie lea tjïrrehtamme joekehts tsiehkiejgujmie tsevtsemedajven bïjre, dsj. gåhkaldahke skilkemedahkoste. Dej gellielaaketje ektiedimmiej gaavhtan ovmessie såarhts tsevtsemen gaskem gåatoemasse, statistihke lea dorjesovveme ij ajve akten gåhkaldahken åvteste, men jienebi gåhkaldahki åvteste; 500 meeterh, 1 kilomeetere, 2 kilomeeterh, 3 kilomeeterh jïh 5 kilomeeterh skilkemedahkoste. Daennie goerehtimmesne gåhkaldahke tsevtsiemasse ryöknedamme elmien tjïrrh. Maahta aaj krööhkedh magkeres deava lea, guktie eatneme vååjnoe jïh jeatjah aath gosse tsevtsemedajvh gaertjede. Man guhkene skilkemedahkoste giehpiedamme gåatome sjædta, lea jearohke dejstie voenges tsiehkijste goh guktie eatneme vååjnoe jïh deavasåarhteste, magkeres skilkemedahkoe lea jïh man gellie darjomh mah sjugniehtuvvieh skilkemedahkoen bïjre. Vuekie lea tjïelkestamme aktine vuesiehtimmine, vuartesjh figuvrem 4.2 - 4.4. Figuvre 4.2 areaalem vuesehte aktede såarhts jaepieboelhkegåatoemistie (kruana klaerie) aktene båatsoedajvesne. Figuvre 4.3 tsevtsemedajvh vuesehte (gåhkaldahkedajvh) abpe båatsoedajvese, ryöknedamme viehkine linjah giesedh (fïerhten gåhkaldahken åvteste) gåetiej jïh infrastruktuvren bïjre, akten geografeles bïevnesesysteemesne (GIS). Tsevtsemedajvh tjerkebe rööpses klaeriem utnieh dan åenebe gåhkaldahke lea tsevtsiemasse. Figuvre 4.4. kombinasjovnem vuesehte tsavtseme areaaleste abpe båatsoedajvese (figuvre 4.3) jïh akte såarhts jaepieboelhkegåatome (figuvre 4.2), jïh vuesehte dan åvteste man jïjnje aktede såarhts jaepieboelhkegåatoemistie mij lea fïerhten gåhkaldahken sisnjelen sevtiemistie. Seamma aerviedimmie dorjesåvva fïerhten såarhts jaepieboelhkegåatoemasse. Minngemosth maahta gaajhkh tsevtsemedajvh fïerhten såarhts jaepieboelhkegåatoemasse tjåanghkan bïejedh statistihkese, mij vuesehte man jïjnje fïerhtede såarhts jaepieboelhkegåatoemistie mij lea fïerhten gåhkaldahken sisnjelen gåetijste jïh infrastruktuvreste, dsj. man stoerre prosentelåhkoe areaaleste mij lea tsavtseme.</p>
<p><em type="bold">Figuvre 4.2 Vuesiehtimmie: Areaale aktede såarhts </em><em type="bold">jaepieboelhkegåatoemistie aktene båatsoedajvesne </em></p>
<p><em type="bold">Figuvre 4.3 Vuesiehtimmie: Gåhkaldahkedajvh gåetijste jïh </em><em type="bold">infrastruktuvreste aktene båatsoedajvesne </em></p>
<p><em type="bold">Figuvre 4.4 Vuesiehtimmie: Gåhkaldahkedajvh gåetijste jïh </em><em type="bold">infrastruktuvreste areaaline ektine aktede såarhts jaepieboelhkegåatoemistie </em><em type="bold">4.4. Illedahkh </em></p>
<p>Goerehtimmie tsevtsemetaalh vadta gåetijste jïh infrastruktuvreste bovtsegåatoemistie, joekedamme båatsoedajvide jïh joekedamme jaepieboelhkegåatoemidie jïh juhtemegeajnojde.</p>
<p>Aerviedimmie lea tjïrrehtamme joekehts gåhkaldahkide skilkemedahkose, ryöknedamme elmien tjïrrh. <em type="bold">4.4.1 Statistihke areaalen bijjelen gåhkaldahken mietie gåetijste </em><em type="bold">jïh infrastruktuvreste </em></p>
<p>Gåatomeareaalh jaepieboelhki mietie maehtieh såemiesmearan sinsitniem gaptjedh, men figuvresne 4.5 gaajhkh jaepieboelhkegåatomh jïh areaale juhtemegeajnojste leah tjåanghkan bïejesovveme akten elliesgaptjeldh gaertjiedæmman juktie maehtedh statistihkem gåatomeareaalese jïh juhtemegeajnojde saemien båatsoedajvese tjåanghkan darjodh, goh vuesiehtamme minngiebinie figuvrine. Saemien båatsoedajven sisnjelen, daate nöörjen bovtsegåatomem Nöörjesne feerhmie (ij nöörjen bovtsegåatome Sveerjesne jallh sveerjen gåatome Nöörjesne). <em type="bold">Figuvre 4.5 Jaepieboelhkegåatome jïh juhtemegeajnoe ektesne </em></p>
<p>Ovrehte 22 prosenth abpe gåatomeareaaleste (jaepieboelhkegåatome jïh juhtemegeajnoeh) leah sisnjelen 500 meeterh gåetijste jïh infrastruktuvreste, mearan 15 prosenth leah gaskem 0,5 jïh 1 km gåetijste jïh infrastruktuvreste (figuvre 4.6). Daate sæjhta jiehtedh ovrehte 37 prosenth abpe jaepieboelhkegåatoemistie jïh juhtemegeajnojste lea 1 kilomeeteren sisnjelen gåetijste jïh infrastruktuvreste. Lissine ovrehte 22 prosenth gåatomeareaaleste sisnjelen 2 kilomeeterh, 14 prosenth sisnjelen 3 kilomeeterh jïh 16 prosenth sisnjelen 3 jïh 5 kilomeeterh.</p>
<p>Tjåanghkan daate sæjhta jiehtedh ovrehte 89 prosenth abpe jaepieboelhkegåatoemistie jïh juhtemegeajnojste leah sisnjelen 5 km gåetijste jïh infrastruktuvreste guktie lea gaertjiedamme daesnie. Jalhts gåatomedajvh tsavtseme sjidtieh dan guhkene goh 5 kilomeeterh skilkemedahkoste, ij sïjhth jiehtedh daate dajve lea beajsteme goh bovtsegåatome jïh dan gaavhtan maahta åtnose vaaltasovvedh jeatjah åssjelidie. Aerviedimmie vuesehte jalhts 40 prosenth nöörjen laanteareaaleste reereleslaakan leah olkese bïejesovveme båatsoedajvide, dïhte tjïelke prosente gåatomedajveste lea sagke unnebe. Aerviedimmie tsevtsemesovnijste maahta konsekvensh vuesiehtidh dan gåatomeareaalese mij gååvnese dejstie fysiske skilkemedahkojste, goh vielie tjihtedimmie, gåatomevigkieh jïh dåeriesmoerh bovtsem hööltedh dan vadteme gåatomeareaalen sisnjelen jïh vielie. <em type="bold">Figuvre 4.6 Areaale abpe jaepieboelhkegåatoemistie jïh juhteme- </em><em type="bold">4.4.2 Areaale gïjregåatoemistie I gåhkaldahken mietie gåetijste </em><em type="bold">jïh infrastruktuvreste </em></p>
<p>Suehpedslaante jïh aareh gïjrelaante leah doh bielieh gïjredajveste gusnie bovtse aaremes gååte jïh gusnie åejviebielie aaltojste lea suehpeds- jïh pregningsboelhken. Lissie suehpedslaante lea meatan. Daate gåatomeareaale lea klassifiseradamme goh <span type="quote">”gïjregåatome I”</span>, vuartesjh figuvrem 4.9. </p>
<p><em type="bold">Figuvre 9.9 Gïjregåatomelaante I (suehpedslaante jïh aareh </em><em type="bold">gïjregåatomelaante) </em></p>
<p>Romsa båatsoedajve stööremes låhkoem suehpedslaanteste jïh aareh gïjrelaanteste sisnjelen 1 kilomeeteren gåetijste jïh infrastruktuvreste åtna, vielie goh 20 prosenth sisnjelen 500 meeterh, mearan Jillie-Finnmaarhken båatsoedajve seamma vuelege låhkoem åtna (figuvre 4.10). </p>
<p><em type="bold">Figuvre 4.13 Daelviegåatome I </em><em type="bold">4.4.4 Areaale juhtemegeajnojste gåhkaldahken mietie gåetijste </em><em type="bold">jïh infrastruktuvreste </em></p>
<p>Juhtemegeajnoeh leah guhkebe geajnoeh jallh laajroeh eatnamisnie gusnie bovtsem vuejehte jallh jïjtje rahtja jaepieboelhkegåatomi gaskem. Figuvre 4.14 vuesehte man vijries areaale lea.</p>
<p><em type="bold">Figuvre 4.14 Juhtemegeajnoeh </em></p>
<p>Juhtemegeajnoeh leah joekedamme båatsoedajvi bijjeli, iemielaakan dan åvteste dah leah laajroeh jaepieboelhkegåatomi gaskem. Gaskemedtien dellie mahte 20 prosente areaaleste gåetiej lïhke (sisnjelen 500 m). Læjhkan stuerebe joekehtsh båatsoedajvi gaskem (figuvre 4.15). Romsa stööremes låhkoem åtna sisnjelen 500 m ( ånnetji vaenebe goh 40 prosenth) mearan Jillie-Finnmaarhke vöölemes låhkoem åtna sisnjelen 500 m ( ovrehte 10 prosenth). <em type="bold">4.4.5 Jarkelimmie tïjje doekoe </em>4.4.5.1 INON 2013. Gåatomeareaale jïh jarkelimmie 1988-2013 </p>
<p>Juktie jarkelimmiem goerehtidh tïjje doekoe, dellie kaarhte jaepieboelhkegåatomi bijjeli lea skilkemedahkoefrijje eatnemedajvigujmie ektine, (INON) naemhtie dah leah gaertjiedamme Byjresedirektoraateste jaapan 20137. 2013-gaertjiedimmesne INON:ste aaj akte gaertjiedamme jarkelimmie jaepeste 1988 jaapan 2013 raajan. INON-vuekie dajvh aervede 1 km, 3 km jïh 5 km skilkemedahkoste. Daennie kapihtelisnie nuhtjeme 5 km8.</p>
<p>Låhkoe skilkemefrijje jaepieboelhkegåatoemijstie tjåanghkan, lea aktem prosentepoengem unnebe sjïdteme 1988 raejeste 2013 raajan (figuvre 4.16). Seamma onne jarkelimmie aaj gosse suehpedslaantese jïh aareh gïjregåatomelaantese vuartesje tjåanghkan, dsj. ånnetji vielie goh akte prosentpoenge giehpiedimmie. 4.4.5.2 Viertiestimmie aarebi goerehtimmine Finnmaarhkesne </p>
<p>Reektehtsisnie Rijhkerevisjovneste (2012), araalestatusen jïh areaaleevtiedimmien bïjre båatsoedajvine Finnmaarhkesne, aktem GIS-analyjsem tjïrrehti bovtsen gåatomeareaalijste mah leah vaenebe goh 2 km gåetijste jïh infrastruktuvreste (tsevtsemedajve). Illedahkh vuesiehtin 45 prosenth areaaleste Jillie-Finnmaarhken jïh Luvlie-Finnmaarhken båatsoedajvine lin tsevtsemedajven sisnjelen jaepien 2011.9 Muvhtine dejstie jaepieboelhkegåatoemijstie mah jeenjemes åtnasovvin, låhkoe tsavtseme areaaleste lij stuerebe, jïh lij vuesiehtimmien gaavhtan 68 prosenth tjaktjedaelviegåatomen areaaleste. Såemies dajvh eah dan jïjnjem tsevtsemen tööllh gåetijste jïh infrastruktuvreste goh mubpieh, goh suehpedslaante jïh aareh gïjregåatomelaante. Goerehtimmie vuesehte såemies dajvine dellie bijjelen 60 prosenth daehtie dajveste leah tsevtsemedajven sisnjelen jaepien 2011. GIS-analyjse aktem onne jarkelimmiem vuesiehti tsavtseme areaaleste 2001 raejeste 2011 raajan gosse lea gåetiej jïh geajnoej bïjre10. Jarkelimmietaalh 2001 raejeste 2011 raajan ajve gåetieh jïh geajnoeh våaroeminie utnin, dan åvteste ij leah naan hijven statistihke evtiedimmien bïjre tïjje doekoe jeatjah infrastruktuvrese. 4.4.5.3 Sveerjen goerehtimmie</p>
<p>Aktene sveerjen goerehtimmesne Larsen et. Al (2016) leah aktem analyjsem dorjeme jarkelimmeste tïjje doekoe, båeries kaarhti mietie jïh daajroej aarebi skilkemedahkoej bïjre, jïh aerviedamme man stoerre giehpiedimmie gåatomeareaaleste lea orreme 1900 raejeste. Vualtjeren noerhte sïjten gaavhtan tsavtseme areaale lea daelie 30 prosenth sïjten gåatomedajvijste (viertiestamme jaepine 1900). Daelviegåatoemasse 54 prosenth areaaleste leah tsavtseme. Aktene ussjedamme tsiehkesne jaapan 2050, tsavtseme areaale lea læssanamme 39 prosentese sïjten gåatomedajvijste, jïh giehpiedamme 50 prosentese daelviegåatoemistie. Tsevtseme daelviegåatoemasse maahta dan åvteste geahpanidh strategeles råajvarimmiej tjïrrh eatnamisnie, daennie tsiehkesne giedtieh jïh pruvvieh bovtsese bigkedh ruevtieraajroen mietie. <em type="bold">4.5 Buerebe daajroevåarome areaalesoejkesjæmman jïh </em><em type="bold">konsekvensesalkehtimmide </em><em type="bold">4.5.1 Bïhkedæjja konsekvensesalkehtimmide </em></p>
<p>Taalh tsavtseme areaalese, båatsoen aerpievuekien daajrojne ektine gåatomedajvi bïjre, byöroeh åtnasovvedh goh akte bielie daajroevåaroemistie juktie båatsoen areaalh gorredidh. Soejkesje- jïh bigkemelaake nuepiem vadta nasjonaale ulmieh bæjjese fulkedh juktie dam materijelle våaromem saemien båatsose gorredidh, konsekvensesalkehtimmiej tjïrrh. Bïhkedæjja <span type="quote">”Reindrift – Konsekvensutredninger etter plan og bygningsloven”</span> bijjieguvviem vadta sjïere tsiehkiej bijjeli båatsosne mejtie tjuara vuarjasjidh, jïh dah daerpiesvoetese tjuvtjiedieh akten ellies vuarjasjimmien bïjre båatsoen aerpievuekien åtnoste dajveste, aaj båatsoen laejhtehks faktovrh jïh aktivyöki barkoe dej gaskem, jïh dejstie tjåenghkies effektijste (kumulatijve effekte) 11. Laejhtehks faktovrh leah gaajhke mij tjåanghkan våaromem vadta bovtsigujmie gïehtelidh aktene dajvesne, uvtemes suehpedslaante, juhtemegeajnoeh, skïeredahkelaante, vihkeles dajvh, unnemes gåatomelaanth jïh båatsoen tseegkeldahkh. Bïhkedæjja mieriedæmman konsekvensesalkehtimmien bïjre soejkesje- jïh bigkemelaaken mietie kreava: <span type="quote">”Jis akte soejkesje jallh råajvarimmie ellieslaakan jallh såemieslaakan lea båatsoedajvi sisnjeli, dajvh mah leah unnemes gåatomelaanth jïh dajvh sjïere aarvojne, joekoen juhtemegeajnoeh, skïeredahkelaante, suehpedslaante, vihkeles dajvh, dajvh gusnie mïerhkesje, raarhkoe jïh leekede, daate maahta konsekvensesalkehtimmieh krïevedh jis daah dajvh lea joekoen vihkeles saemien miehtjiejieliemasse jïh båatsose.12”</span> Jis areaalesoejkesjen gaavhtan stoerre skilkemedahkoeh eatnamisnie sjædta, maahta daerpies årrodh almatjereaktan muhteste vuarjasjidh, ILO- konvensjovne nr. 169 artihkele 7 nr. 3 jïh EN:n konvensjovne sivijle- jïh politihkeles reaktide artihkele 27, jïh eatnemegellievoetelaake § 8. Ij maehtieh vuarjasjidh guktie illedahke sjædta aktede skilkemedahkoste bovtsen gåatomelaantesne bielelen ellieslaakan daejredh guktie båatsoe dajvem nuhtjie. Fïerhte jaepieboelhkegåatomelaante eatnemekvaliteeth åtna mij lea sjïerelaakan sjïehtedamme bovtsen åtnose. Doh jeanatjommes båatsoesïjth daelviegåatomem utnieh goh unnemes gåatome. Bovtse energijem spååroe daelvege, jïh sturremi gaavhtan bovtse vielie baalkerde jïh vielie energijem nuhtjie. Bovtse maahta dan jïjnjem energijem dassedh gïjredaelvien guktie nåakebe hille sjædta gïjren bijjelen jieledh, jïh sæjhta aaj vielie håvhtadamme årrodh juvrijste vaaltasovvedh. <em type="bold">4.5.2 Klijmajarkelimmieh jïh sosijaale konsekvensh </em></p>
<p>Seamma tïjjen klijmajarkelimmieh stuerebe ovseekerevoetem vedtieh konsekvensi bïjre skilkemedahkojste areaaline. Klijmajarkelimmieh spaajhtebe juhtieh, jïh båatsoe sæjhta vielie jearohke årrodh fleksibiliteeteste gåatomedajvine juktie maehtedh jïjtjemse sjïehtedidh akten vielie ov-stabijle gåatome- jïh klijmatseahkan (Tyler et al. 2007). Aerviedimmie tsavtseme areaaleste, mij lea tjïrrehtamme daennie goerehtimmesne, maahta åtnasovvedh juktie analyjsedïrregh guhkiebasse evtiedidh, juktie tsevtsemem goerehtidh dovne infrastruktuvreste jïh klijmajarkelimmeste eatnemen gellievoetese båatsoedajvine, goh GLOBIO-maalle (UNEP 2001, Degteva et al. 2017, Glomsrød (red.) 2017, van Rooij et al. 2017). Skilkemedahkoeh areaaline maehtieh stoerre konsekvensh utnedh sosijaale jïh kultuvrelle fåantoej gaavhtan. Akte goerehtimmie åarjelsaemien båatsoedajvesne vuesehte doh jeanatjommes båatsoeburrieh vieliebarkoem jïh raessiem åadtjoejin gelliej såarhts skilkemedahkoej gaavhtan mah gåatomelaanten giehpiedieh, juhtemegeajnoeh steegkieh jïh stoerre teehpemh bovtseste vedtieh (Møllersen 2018). Jis båatsoeburrieh eah vielie bovtsigujmie gïehtelidh araaleskilkemedahkoej gaavhtan, barkoefaamoe unnebe sjædta jïh vielie barkoe sjædta dejtie mubpide seamma sïjtesne, joekoen dej boelhki gosse jïjnje barkoe goh gosse tjöönghkeminie, juhtieminie, mïerhkesjeminie jïh raerhkieminie. Skilkemedahkoeh mah leah ovvaajteles sijjine maehtieh dåeriesmoerh sjugniedidh jïh gåatomelaantem smaave dajvine juekedh guktie dajvh gusnie sturremh eah gååvnesh eah maehtieh åtnasovvedh dan åvteste ij gåaredh dohkoe juhtedh bovtsigujmie. Steegkeme juhtemegeajnoej gaavhtan maahta aaj daerpies sjïdtedh bovtside bïjligujmie foeresjidh, mij lissie barkoem jïh vielie maaksoeh vadta båatsoeburride jïh vielie slæjhtoes sjædta bovtside. Ahkedh jienebh skilkemedahkoeh jïh deadtove gåatomevierhtide maahta vigkieh båatsoeburriej jïh voenges siebriedahki gaskem sjugniedidh, jïh maahta geerve årrodh tjïelti dåaresth laavenjostedh (gosse akte sïjte sov gåatomedajvh jieniebinie tjïeltine åtna), gosse fïerhte tjïelte konsekvensh vuarjesje soejkesje- jïh bigkemelaaken mietie jïjtse dajven muhteste. <em type="bold">4.5.3 Båatsoen aerpievuekien daajroe </em></p>
<p>Jienebh goerehtimmieh areaaletsevtsiemistie tjïertestieh båatsoen aerpievuekien jïh ræjhkoes daajroe gïehtelimmie- jïh gåatometsiehkiej bïjre lea joekoen vihkeles gosse edtja daatah toelhkestidh goerehtimmijste effekti bïjre skilkemedahkojste jïh sturremijstie, jïh båetijen aejkien dotkeme byöroe daan daajrose bigkedh juktie elliesåbpoe daajroevåaromem åadtjodh areaalereeremasse (Vistnes jïh Nellemann 2007, Strand jïh jienebh 2017). Saemien aerpievuekien daajroe vihkelesvoetem tjïerteste aktede nænnoes krievveste jïh daajroe bovtsen baalkerdimmien bïjre eatnamisnie (Turi 2017, Tyler et al. 2007). Turi (2016, 2017) jïh Turi jïh Eira (2016) tjïertestieh vihkeles båatsoen aerpievuekien daajroem meatan vaeltedh ovmessie reeremedaltesisnie.</p>
<p>Tjåanghkan dellie vierhtievåarome jïh daajroevåarome aktem reaktavåaromem sjugniedieh Nöörjen dïedtese båatsoen åvteste goh saemien kultuvreguedtije jieleme (Skogvang 2009).</p>
<p>Laanteburriedirektoraaten jïjtjeståvroereektehtse raereste aerpievuekien daajroe enn vielie byöroe meatan vaaltasovvedh båatsoereeremasse (Laanteburriedirektoraate 2016). Winge (2016) tjïerteste lea joekoen vihkeles båatsoen aerpievuekien daajroe meatan vaaltasåvva gosse jarkelimmieh areaaleste soejkesjeminie, konsekvensesalkehtimmine jïh konsultasjovnelatjkosne Saemiedigkien jïh staateles åejvieladtji gaskem, guktie veelebe njoelkedassh maehtieh dorjesovvedh guktie båatsoen ïedtjh vååjnesasse båetieh jïh krööhkeme sjidtieh bigkeme-aamhtesinie. Tjuara dam vuekiem juktie tsavtseme areaalem aerviedidh, mij lea daesnie åehpiedahteme, båatsoen aerpievuekien daajrojne ektine nuhtjedh. <em type="bold">4.6. Juvnehtimmieh </em></p>
<p>Goerehtimmie fysiske skilkemedahkojste saemien båatsoedajvesne vuesehte akten dajven sisnjelen 5 km elmielinjesne gåetijste jïh infrastruktuvreste, guktie lea daesnie gaertjiedamme, medtie 89 prosenth abpe jaepieboelhkegåatoemistie jïh juhtemegeajnojste leah tsavtseme skilkemedahkojste. Jalhts aerviedimmieh vuesiehtieh gåatomedajvh, joekoen gïjregåatome, tsavtseme sjædta dan gåhkese goh 5 kilomeeterh skilkemedahkoste, ij sïjhth jiehtedh daate dajve lea beajsteme goh gåatoemasse bovtsese jïh dan gaavhtan maahta åtnose vaaltasovvedh jeatjah åssjelidie. Dïhte ållesth effekte skilkemedahkojste jïh sturrije darjomijstie lea stuerebe goh summe fïerhtede skilkemedahkoste edtji årrodh. Daerpies vielie dotkeminie guktie joekehts såarhts skilkemedahkoeh eatnamisnie, goh gåetieh, geajnoeh, straejmieledningh, tjaetsiefaamoetseegkeldahkh, bïegketurbijnh, gruvah, jïh vielie maehtieh bovtsem joekehtslaakan tsevtsedh. Aaj daerpies vielie daajroem åadtjodh tsevtsemen bïjre turismeste. Tjuara fïerhtem skilkemedahkoem aaj vuarjasjidh tjoevkesisnie aarebi skilkemedahkojste guktie jarkelimmieh tïjje doekoe vååjnesasse båetieh fïerhten dajvese. Daerpies vielie daejredh guktie båatsoen gåatome dennie areaalesne mij lea aajmene lea bigkemistie jïh infrastruktuvreste tsavtseme. Aaj daerpies vielie daejredh guktie fysiske skilkemedahkoeh maehtieh nuepiem giehpiedidh sjïehtedimmieh darjodh klijmajarkelimmide, dan åvteste gaskem jeatjah nåakebe sjædta reservegåatomedajvh gaavnedh. Byöroe aerviedimmiem tsavtseme areaaleste goh akte bielie daajroevåaroemistie areaalesoejkesjæmman jïh konsekvensesalkehtimmide båatsose nuhtjedh, jïh tjoevkesem bïejedh dan tjåenghkies illedahkese (kumulatijve effekte) skilkemedahkojste. Bïhkedæjja konsekvensesalkehtæmman båatsose tjïerteste daerpies aktem ellies vuarjasjimmiem båatsoen aerpievuekien dajveåtnoste darjodh man bïjre lea, dan sisnie båatsoen laejhtehks faktovrh jïh ektiespïele dej gaskem. Juvnehtimmieh gærjesne <em type="italic">Saemien taalh soptsestieh 7 </em>vuesiehti man vihkeles lea tjïertestidh båatsoen dåarjoem akten monnehke evtiedæmman, åtnoenjoelkedassh hammoedidh mah leah båatsoen aerpievuekien daajroen mietie jïh juvrepolitihkem evtiedidh mij båatsoem jïh jeatjah gåatomem miehtjesne krööhkeste (Riseth 2014). Aerviedimmie tsavtseme areaaleste sæjhta viehkiehtidh daajroevåaromem daejnie suerkine nænnoestehtedh. Aerviedimmie tsavtseme areaaleste, båatsoen aerpievuekien daajrojne ektine gåatomedajvi bïjre, byöroe åtnasovvedh goh bielie daajroevåaroemistie juktie båatsoen areaalh gorredidh, naakede mij lea eevre daerpies juktie båatsoem tjåadtjoehtidh jïh Nöörjen nasjonaale jïh gaskenasjonaale åeliedimmieh bæjjese fulkedh juktie dam materijelle våaromem saemien kultuvrese gorredidh. </p>
</body></document>

<document xml:lang="sma" id="no_id"><header><title/><genre code="admin"/><author><unknown/></author><wordcount>2202</wordcount><conversion_status type="standard"/><availability><license type="standard"/></availability><multilingual/><origFileName>Rekrutteringssaken sep.22 - sma.docx</origFileName><parallel_text xml:lang="nob" location="rekrutteringssaken_sep22_-_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nob">Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">21/2859</p>
<p type="title">Saemiedigkien dåårrehtimmieprosjekte 2023-2025 – saemien gïelelohkemh jïh lohkehtæjjaööhpehtimmieh</p>
<p xml:lang="nob">Vedlegg</p>
<p type="title">Aamhtesebuerkiestimmie</p>
<p>Jaepien 2021 Saemiedigkie reektehtsem böökti <span type="quote" xml:lang="nob">«Hvordan sikre flere samiskspråklige fagfolk der det er behov for dem? Sametingets rekrutteringsstrategier for det samiske samfunnet»</span> (Guktie jienebh saemiengïeleldh faagealmetjh hoksedh desnie gusnie dejtie daarpesje? Saemiedigkien dåårrehtimmiestrategijh saemien seabradahkese») (PwC 2021). Dåårrehtimmie lea aaj akte dejstie barkoesuerkijste revisjovnesne saemiedigkiebïevnesistie jollebe ööhpehtimmien jïh dotkemen bïjre, maam Saemiedigkien stoerretjåanghkoe gïetedi ruffien 2022.</p>
<p>Gellien aejkien Saemiedigkie lea tjïertestamme saemien seabradahke lea maahtoeaehpesne daelie. Bïevnese ruffien 2022 aaj fokusem dïsse beaja.</p>
<p>Maahtoeaehpie sæjhta seapan stuerebe jallh unnebe årrodh dan gåhkese maahta åvtese vuejnedh. Sæjhta fïnkesidh nuekie kandidaath saemien gïele- jïh kultuvremaahtojne ööhpehtidh gaajhkide barkojde privaate jïh byögkeles suerkesne gusnie dagkeres maahtoen mietie gihtjie.</p>
<p>Juktie kandidaath sjïere saemien gïele- jïh/jallh saemien kultuvremaahtojne fååtesieh, fokusem beaja dåårrehtimmiehaestiemidie mejtie barkoefaalehtæjjah utnieh. Tjïelke bïejesovveme nasjonaale dïedte mij edtja saemiengïeleldh maahtoem hoksedh gaskem jeatjah ööhpehtimmiesuerkien sisnjelen, dellie mænngan ööhpehtimmieinstitusjovni dïedte sjædta ööhpehtimmiefaalenassh gååvnesieh.</p>
<p>Revideereme saemiedigkiebïevnesisnie jollebe ööhpehtimmien jïh dotkemen bïjre vihteste dïhte stööremes haesteme saemien gïeleutnijh jollebe ööhpehtæmman dåårrehtidh, lea dïhte joekoen gaertjiedamme dåårrehtimmievåarome. Saemiedigkien bïevnese jollebe ööhpehtimmien jïh dotkemen bïjre tjierteste faatoes saemien ööhpehtimmieh leah akte haesteme mij hööptie kandidaath ööhpehtidh dejtie ovmessie suerkide.</p>
<p>Ij vååjnh goh aelhkie raerieh gååvnesh mah varke viehkiehtieh guktie ööhpehtimmiefaalenassh jïh barkoesijjieh studeentijste jïh kandidaatijste dievieh saemien gïele- jïh kultuvremaahtojne. Realiteete kreava fokuse tjuara årrodh dåårrehtimmievåaromem nænnoestidh – tjuara låhkoem saemien gïeleutniejijstie lissiehtidh. Dåårrehtimmievåaromem nænnoestidh – amma låhkoem saemien gïeleutniejijstie lissiehtidh – lea barkoe mij guhkiem ryöhkoe. Akte råajvarimmie mij dagkeres ulmiem åtna guhkiebasse lea Saemiedigkien råajvarimmie evtiedimmieprogrammigujmie åarjel- jïh julevsaemien gïelide dejnie ulmine låhkoe gïeleutniejijstie edtja guektiengïerth dan stoerre årrodh åvtelen 2040.</p>
<p>Maanagïerte jïh skuvle leah areenah mah låhkoem saemien gïeleutniejijstie lissiehtieh, jïh mah båetijen aejkien maehtieh eantan vihkielåbpoe sjïdtedh jïh stuerebe råållam åadtjodh daennie ektiedimmesne. Jis edtja dåårrehtimmievåaromem lissiehtidh dellie lohkehtæjjaööhpehtimmieh gaajh vihkele. Lissine ööhpehtimmiefaalenassh saemien gïeline mah leah aelhkie jaksedh jïh fleksijbele, ovmessie daltesinie, joekoen vihkele ihke jienebh geerve almetjh maehtieh saemien gïelh vejtiestidh vijriebasse jollebe ööhpehtæmman jallh goh minngie- jïh jåarhkeööhpehtimmie. Gosse jienebh geerve almetjh saemien gïelh vejtiestieh dellie dïhte sæjhta jiehtedh jienebh geerve almetjh maehtieh veeljedh sijjen maanide saemiestidh jallh vielie voerkes sjidtieh maanan saemiengïelen bïjre jïh man kultuvrese maana govlehtåvva.</p>
<p type="title">Vuarjasjimmie</p>
<p>Revisjovnesne bïevnesistie jollebe ööhpehtimmien jïh dotkemen bïjre ruffien 2022, Saemiedigkien stoerretjåanghkoe barkoesuerkien nuelesne dåårrehtimmie, daejtie strategijide nænnoestamme edtja ulmiem jaksedh jienebi faagealmetji bïjre saemien gïele- jïh kultuvremaahtojne.</p>
<list><p type="listitem">Viehkiehtidh guktie fleksijbele saemien ööhpehtimmiefaalenassh tseegkesuvvieh</p>
<p type="listitem">Barkedh ihke nasjonaale programme aalkoelïerehtæmman tseegkesåvva ovmessie daltesinie saemien gïeline jollebe ööhpehtimmien sisnjelen</p>
<p type="listitem">Barkedh ihke saemiengïeleldh maanagïerte- jïh maadthskuvlelohkehtæjjah jollebe baalhkam åadtjoeh</p>
<p type="listitem">Stipendem vedtedh studeentide mah jollebe ööhpehtimmiem saemien gïelesne vaeltieh jïh prioriteereme profesjovneööhpehtimmiej sisnjeli</p>
<p type="listitem">Barkedh ihke maastere- jïh dåakteregraadestipendh saemien gïeline tseegkesuvvieh</p>
<p type="listitem">Vuarjasjidh mejtie Lånekasse maahta dïedtem utnedh reeremen åvteste Saemiedigkien stipendeöörnegijstie</p>
<p type="listitem">Barkedh ihke njoelkedassh tsaekemen bïjre jollebe ööhpehtæmman saemien seabradahken maahtoedaerpiesvoeth gorredieh</p>
</list><p>Gaajhkh strategijh, bielelen strategije båalatsiehkesne 4, eaktojne utnieh Saemiedigkie barkoem dorje reerenassen jïh jeatjah sjyöhtehke aktööri vööste. Daate sæjhta jiehtedh guhkiebasse barkoe daej strategijigujmie lea guhkies barkoe mij tjïelke jïh eadtjohke barkoem kreava Saemiedigkien bieleste.</p>
<p>Strategije <em type="italic">Stipendh studeentide vedtedh mah jollebe ööhpehtimmiem saemien gïeline jïh prioriteereme profesjovneööpehtimmiej sisnjeli vaeltieh </em>, lea aajnehke strategije Saemiedigkie maahta oktegh tjïrrehtidh. </p>
<p>Daelie Saemiedigkien leah 2 stipendeöörnegh jollebe ööhpehtæmman; stipende jollebe ööhpehtæmman jïh gïelestipende jollebe ööhpehtæmman. Aamhtesisnie 030/21 Saemiedigkie sjæjsjali lohkehtæjjaööhpehtimmide prioriteeredh öörnegisnie stipende jollebe ööhpehtæmman, boelhken 2022-2025. Budsjedtesne 2022 lea naemhtie prioriteereme öörnegasse gïelestipende; jollebe ööhpehtimmie åarjel- jïh julevsaemien gïeline jïh jollebe saemien gïeleööhpehtimmie studentide markasaemien dajveste.</p>
<p>Saemiedigkien prioriteereme lohkehtæjjaööhpehtimmijste lea ulmien gaavhtan jienebh saemien gïeleutniji bïjre jïh nænnoestimmie saemien gïelijste. Juktie seamma ulmiem dåarjoehtidh dellie stipende lohkemidie saemien gïelesne, aalkoedaltesistie maasteredaltesasse, vihkeles dåarjoe. Dåårrehtimmien gaavhtan sæjhta dan åvteste joekoen vihkele årrodh vijriedimmiem stipendeöörnegistie vuarjasjidh båetijen aejkien budsjedtine, guktie dïhte aaj noerhtesaemien gïelem feerhmie, seammalaakan goh åarjel- jïh julevsaemien.</p>
<p>Saemiedigkien dåårrehtimmiestrategijh saemien seabradahkese (PwC 2021) njieljie strategijh utnieh:</p>
<list><p type="listitem">Gellievoetem Saepmesne lutnjedh guktie jienebh demtieh dah maehtieh viehkine årrodh</p>
<p type="listitem">Vaeljehke kampanjh vihties ulmiedåehkiej vööste mah aarvoeraeriestimmien bïjre bievnieh</p>
<p type="listitem">Maahtoe utniji daerpiesvoeti jïh ïedtji bïjre jïh tseegkeme utnijeorienteereme kultuvreste</p>
<p type="listitem">Lyjhkedihks faalenassh jïh dïenesjh ulmiedåehkiej daerpiesvoeti mietie</p>
</list><p>Sitaath reektehtsistie mah strategijide gïengelåbpoe tjïelkestieh:</p>
<list><p type="listitem"><em type="italic">… Gellievoete lea hedtiej bïjre mah dovne våajnoes jïh ij våajnoes, mearan feerhmeme lea buerie båeteme domtedh, jååhkesjamme jïh govlelgamme. Stoerre gellievoete Saepmien sisnjelen, dan gaavhtan saemieh daanbeajjetje seabradahkesne ovmessie saemien dajvijste jïh byjresijstie båetieh jïjtsh kulturelle jïjtsevoetigujmie. Saemiej leah joekoen joekehts histovrijh jïh ovmessie seabradahkine jielieh, joekehts eaktoejgujmie lïeredh, men aaj saemien gïelh nuhtjedh, dovne tjaaleldh jïh njaalmeldh. </em></p>
<p type="listitem"><em type="italic">… Gaskesadteme vihties ulmiedåehkiej vööste mij aarvoem saemien maahtoste tjïerteste maahta viehkiehtidh dåårrehtimmievåaromem lissiehtidh gosse jienebh dïjrem dåastoeh mij dejtie dievvede. Aaj vihkele sjædta ulmiedåehkieh vihkelesvoetem jïh aavoem guarkoeh karrijeeregeajnoem veeljedh mij saemien seabradahken daerpiesvoetem gaptja. Kandidaati karrijeereveeljemen gaavhtan maahta joekoen vihkele årrodh dah sijjen sijjiem vuejnieh goh indivijde, men aaj goh bielie mestie akt stuerebe. </em></p>
<p type="listitem"><em type="italic">… Utnijeorienteereme kultuvresne daamtaj <span type="quote">«ålkode jïh sïjse»</span> ussjede. Dellie amma kandidaaten daerpiesvoetine aalka (jïh ij Saemiedigkien) jïh faalenassh jïh dïenesjh evtede dan mietie. … </em></p>
<p type="listitem"><em type="italic">… Gïelestrategije eevtjie Saemiedigkie edtja saemien gïelh nænnoestidh jïh evtiedidh gaajhkine daltesinie gaajhki seabradahkesuerkiej sisnjeli. Ulmie lea gaajhkh gïelh edtjieh hijven evtiedimmieeaktoeh utnedh, gusnie Saemiedigkie edtja barkedh gïelide nænnoestidh jïh evtiedidh. Saemiedigkie tjuara reessehtæjjine årrodh ihke gaajhkesh mah sijhtieh viehkine årrodh saemien seabradahkesne, dovne saemieh jïh daaroeh (faagealmetjh) edtjieh maehtedh saemien lïeredh. Gïelefaalenasse mij lea hijven kvaliteeteste sæjhta aaj viehkine årrodh dam sjïdtije saemien garmeresvoetem nænnoestidh fïereguhten saemienvoeten bïjre, jïh lea akte dejstie vihkielommes elemeentijste dåårrehtimmievåaromem lissiehtidh. Strategije lea akten dej dïjri mietie mejtie Saemiedigkien gïelestrategije eevtjie, <span type="quote">«faalenassh evtiedidh mejtie ulmiedåehkide sjïehtede dejnie areenine gusnie håallestieh»</span> … </em></p>
</list><p>Maahta aaj jiehtedh daah strategijh leah guhkiebasse. Læjhkan gåarede elemeentigujmie strategiji sisnjeli aelkedh jïh dejgujmie barkedh åeniebasse.</p>
<p>Gærjesne Samiske tall forteller 14, jaepeste 2021, Øystein Vangsnes saemien lïekemen bïjre maadthskuvlesne tjaala. Iktedimmesne daam bijjieguvviem åådtje låhkoen bijjelen learoehkijstie mah saemienööhpehtimmeste gaarvanieh.</p>
<p><span type="quote">Ovrehte 20 proseenth voestesgïelelearoehkijstie mah voestes
daltesisnie aelkieh, saemien 1-lïerehtimmine orrijieh maadthskuvlesne,
bijjelen 30 proseenth mubpiengïelelearoehkijstie saemiengïeline 2
orrijieh, jïh bijjelen 60 proseenth learoehkijstie mah saemiengïeline 3
aelkieh, saemienlierehtimmine orrijieh.</span></p>
<p>Kapihtelisnie 2.4.3 daah fåantoeh neebnesuvvieh goh saemien lïekemen fåantoeh:</p>
<p><span type="quote">…Learohketaale saemiengïelese 1 lea mïerhkelgamme aktede naa jïebne
unniedimmeste abpe skuvlelaajroen tjïrrh. Daate learoesoejkesje
våaroemasse beaja learohki lea nænnoes maahtoe saemiengïelesne gosse
skuvlem aelkieh – sïejhmede ajve learohkh mah saemien hïejmegïeline
utnieh jallh saemiengïeleldh maanagïertesne vaadtseme,mah skuvlem
saemiengïeline aelkieh goh dïhte gïele mij åtnasåvva lohkeme- jïh
tjaelemelïerehtimmesne. Dagke åejviefåantoe man åvteste såemies learohkh
nöörjengïeline aelkieh goh åejviegïele, lea dej saemienmaahtoe ij leah
nuekie veaksehke guktie maehtieh saemien 1-soejkesjem fulkedh. Dej
nöörjenmaahtoe veaksahkåbpoe? Gie vuarjesje maanah tjuerieh
saemiengïeline 1 orrijidh? Mah skuvle, eejhtegh jallh learohkh jïjtjh,
jallh rååresjimmesne dej gaskem? Gyhtjelasse taktihkeles fåantoej bïjre
mah leah karakteerese vïedteldihkie maahta vihkeles årrodh learoehkidie,
jïh dam tjuara lïhkebe goerehtidh.Seamma tïjjen goh jïjtjemse gihtjie mejtie faatoes saemienmaahtoen
bïjre, jallh dagke nænnoesåbpoe nöörjenmaahtoen bïjre, lea fåantoe ihke
naakenh saemiengïeline 1 orrijieh, byöroe aaj lïhkebe pedagogihkem
gïehtjedidh saemiengïelese 1, mij lea faamosne daelie. Jis fer sjïere
leavloem beaja learohkh joe edtjieh saemiengïelem utnedh goh sov
veaksahkommes gïele, jallh jeatjah vuekieh gååvnesieh ööhpehtimmiem aaj
learoehkidie sjiehtedidh mah aalkoelisnie nænnoesåbpoe gïelemaahtoem
nöörjengïelesne jallh jeatjah ij-saemiengïelesne utnieh? Nöörjen
skuvlesne gellie learohkh mah jeatjah voestesgïelh utnieh goh nöörjen,
jïh jalhts aaj maahta sjyöhtehke årrodh naakenidie daejstie
ietniengïeledåarjojne jallh guektiengïeleldh faagelïerehtimmine, ij leah
gåessie gih naan teema nöörjen ij edtjh dej åejviegïeline årrodh
skuvlesne.Maahta aaj strukturelle jïh faageles-sosijaale tsiehkieh mah leah
fåantoeh ihke learohkh saemien 1-ööhpehtimmiem laehpieh. Tjieltine
vaenie saemienlearohkigujmie dåehkieh maehtieh smaave jïh prååsehke
sjïdtedh. Maahta geerve årrodh maehteles lohkehtæjjah skååffedh.Saemiengïelese 2 jïh 3 vååjnoe goh strukturelle tsiehkieh
organiseeremen bïjre ööhpehtimmeste leah joekoen vihkele. Gaskem jeatjah
libie vuajneme dïhte stööremes learohketaale daejtie learoesoejkesjidie
easkah mubpien jïh gåalmede daltesasse båetieh, jïh maahta gujht
aerviedidh fåantoe lea faatoes bïevnesh skuvleaajhteristie reaktan bïjre
saemienlierehtæmman. Mijjieh aaj stoerre lïekemem vuejnebe
noerhtesaemien gïeleste 3 gaskedaltesen tjïrrh åvtelen jïebnebe sjædta
noeredaltesisnie. Maahta dagke naakedem daestie tjïelkestidh dejnie
obligatovreles saemienööhpehtimmine smaavedaltesisnie såemies tjïeltine
Finnmarhkesne, men aaj Romsesne aktem plearoeh gåeviem vuejnebe.
Julevsaemien gïelese 2 jïh 3 vuejnebe tjïelke målsomem smaavedaltesen
jïh gaskedaltesen gaskem mij aevhkine sjædta julevsaemiengïelese 2, jïh
dan åvteste ållesth taalh dan smaave jïh doh jeanatjommes julevsaemien
learohkh konsentreereme dajvesne Nordlaanten noerhtene årroeminie,
dellie maahta gujht vïenhtedh daate lea illedahke eevre sjïere
tsiehkijste organiseeremen bïjre lïerehtimmeste jallh jeatjah voenges
tsiehkieh. Dovne julevsaemien gïelese jïh åarjelsaemien gïelese lea
tjïelke giehpiedimmiem learohketaaleste gaskedaltesen jïh noeredaltesen
gaskem, jïh aaj daesnie maahta sovmehtidh strukturelle tsiehkieh leah
fåantoe. Joekoen åarjelsaemien gïelese mij bårrode aktene stoerre
geograafeles dajvesne, maahta aerviedidh ööhpehtimmiefaalenasse
noeredaltesisnie lea fragmenteereme jïh prååsehke.</span></p>
<p>Saemiedigkien dåårrehtimmiestrategijh aaj gïelelïekemasse vuesiehtieh goh akte dejstie fåantojste don joekoen krïevije dåårrehtimmiebarkose juktie jienebh saemiengïeleldh faagealmetjh åadtjodh. Eadtjohke dåårrehtimmieråajvarimmieh maanagïertelohkehtæjja-, maadthskuvlelohkehtæjja- jïh lektovreööhpehtimmide daelie, sijhtieh bieline råajvarimmijste årrodh juktie lïekemem maadthskuvlesne duvhtedh.</p>
<p>Gaajhkh maanah mah sijjen gïelem maanagïertesne nænnoestieh, jïh gaajhkh learohkh maadth- jïh jåarhkeskuvlesne mah lïerehtimmiem åådtjeme saemien gïeline leah vihkele dåårrehtimmiesoejkesjisnie. Nuepie jïh kvaliteete saemienfaalenassesne maanagïertesne jïh skuvlesne leah ojhte akte dejstie vihkielommes faktovrijste mij muana man gellie kandidaath mejtie maahta ööhpehtæmman saemiengïeleldh faagealmetjijstie dåårrehtidh.</p>
<p>Geerve almetjh mah sijhtieh saemien lïeredh leah aaj vihkeles vierhtie. Aaj daan dåahkan joekoen vihkele faalenasse gååvnese mij lea hijven kvaliteeteste.</p>
<p>Seamma tïjjen goh Saemiedigkie sov sïejhme barkosne barkeminie strategijide bæjjese fulkedh dovne bïevnesisnie jïh strategijetjaatseginie, maahta råajvarimmieh veeljedh mejgujmie maahta varke nïerhkedh jïh tjïrrehtidh.</p>
<p>Saemiedigkien stipendeöörneginie jollebe ööhpehtæmman, lohkehtæjjaööhpehtimmieh jïh ööhpehtimmieh saemien gïelesne leah prioriteereme. Daate prioriteereme hijvenlaakan sjeahta dej haestemigujmie mah vååjnesasse båetieh saemiedigkiebïevnesisnie jollebe ööhpehtimmien jïh dotkemen bïjre, jïh dåårrehtimmiestrategijesne. Dan åvteste maanagïerte- jïh maadthskuvlelohkehtæjjah fååtesieh maanagïerte jïh skuvle eah lea dïhte areena mij lij maahteme saemien gïelh evtiedidh jïh nænnoestidh. Seamma tïjjen joekoen vihkele dåårrehtimmievåaromen jïh kvaliteeten gaavhtan dïenesjinie saemien årroejidie, dan jïjnjh geerve almetjh goh gåarede ööhpehtimmiem saemien gïeline vaeltieh, aalkoelïerehtimmeste maasteredaltesasse. Daajroen mietie konsekvensi bïjre daaroedehtemepolitihkeste lea vihkeles sjïehteladtedh ihke dan jeenjesh goh gåarede dejstie gellie stoerretjuetie almetjijstie mah sijjen saemien gïelem dasseme, maehtieh dam bååstede vaeltedh jïh viehkine årrodh dåårrehtimmievåaromem nænnoestidh. Dan åvteste vihkele aaj noerhtesaemien meatan vaaltasåvva öörnegasse gïelestipende, jïh mænngan aaj evtiedimmieprogrammi sïjse saemien gïelide.</p>
<p>Dåårrehtimmievåaromem nænnoestidh – daate sæjhta jiehtedh barkedh guktie jienebh utnijh saemien gïelijste sjædta – lea guhkies barkoe aktine perspektijvine gïerhkemistie kroeptese. Maam gïelide båetije eejhtegh sijjen maanese veeljieh ij ajve konsekvensh maanese åtna, men aaj saemien seabradahkese. Daate sæjhta jiehtedh byögkeles barkijh goh tsegkietnieh, healsoesåjhterh, dåakterh, barkijh maanagïerte- jïh skuvlesne, tjuerieh maehtedh hijven raerieh vedtedh guktie eejhtegh skraejriem åadtjoeh dåarjojne årrodh guktie dej maana saemien gïeleutniejinie sjidtieh.</p>
<p>Dan åvteste daajroem åtna man vihkele lohkehtæjjaööhpehtimmieh jïh saemien gïeleööhpehtimmie leah, vååjnoe goh tjoevtenje lea, lissine dejtie joe neebnesovveme stipendeöörnegidie, fokusine utnedh dam potensijaalem nuhtedh mij joe lea daanbeajjetje dåårrehtimmievåaromen sisnjelen. Daate sæjhta jiehtedh doh learohkh mah saemien voestes- jallh mubpiengïeline utnieh maadth- jïh jåarhkelïerehtimmesne, jïh geerve gïeleutnijh jïh faagealmetjh mah eah saemien gïelemaahtoem utnieh, mah maehtieh jïjtjemse kvalifiseeredh faagealmetjinie sjïdtedh mej mietie almetjh gihtjieh maadth-, minngie- jïh jåarhkeööhpehtimmiej tjïrrh.</p>
<p>Ulmie akten barkose åeniebasse tjuara årrodh låhkoem studeentijste saemien gïelemaahtojne lissiehtidh maanagïertelohkehtæjja-, maadthskuvlelohkehtæjja- jïh lektovreööhpehtimmiej sisnjeli, jïh låhkoem studeentijste lissiehtidh saemien gïeleööhpehtimmiefaalenassine aalkoelïerehtimmeste maasteredaltesasse. Saemiedigkieraerie dan åvteste raereste vierhtieh dåårrehtimmieprosjektese læjkodh mij dovne daam veeljemeboelhkem vaasa, amma budsjedtejaepide 2023, 2024 jïh 2025.</p>
<p>Prosjekten ulmiedåehkie sæjhta gaajhkh learohkh årrodh noereskuvlesne jïh jåarhkelïerehtimmesne mah saemien voestes jallh mubpien gïeline utnieh. Lissine tjïelth sijhtieh iemie ulmiedåehkine årrodh mah tjebrieh faagealmetjh saemien gïele- jïh kultuvremaahtojne dåårrehtidh.</p>
<p>Daerpies prosjekte ulmiedåehkide tjïerteste man stoerre aarvoe lea maahtoem saemien gïelesne jïh saemien kultuvren bïjre utnedh, jïh man stoerre aarvoe fïereguhte åtna saemien seabradahkese. Juktie prosjektine lyhkesidh prosjekte ij tjoerh ajve digitaale vuekiej tjïrrh gaskesadtedh, men aaj guessine mïnnedh jïh ulmiedåehkine ryöktesth soptsestidh .</p>
<p>Dan åvteste ulmiedåehkie lea gaajhki learohki bïjre saemiengïeline voestes- jallh mubpiengïeline noereskuvlesne jïh jåarhkeskuvlesne 2023 raejeste 2025 raajan, maahta låhkoem studeentijste ööhpehtimmine viertiestidh låhkojne daejnie ööhpehtimmine lohkemejaepien 2022/23.</p>
<p>Gïjren 2023 dåårrehtimmievåarome sæjhta learohkh årrodh mah ööhpehtimmiem jåarhkeskuvlesne orrijieh, ohtsememierine gaskoeh voerhtjen 2023. Seamma tïjjen prosjekte gaajhki learohki vööste noeredaltesisnie jïh jåarhkelierehtimmesne barka, gusnie doh minngemes learohkh leah 8. daltesisnie tjaktjen 2025. Daah learohkh sijhtieh potensijelle ohtsijinie årrodh prosjekten prioriteereme ööhpehtimmide gïjren 2031. Sæjhta dan åvteste nuepie årrodh effektem mööledh prosjekteste sïjsevaeltemen raejeste jollebe ööhpehtæmman tjaktjen 2023 raejeste tjaktjen 2031 raajan.</p>
<p>Dan åvteste prosjekten ulmie lea låhkoem studeentijste lissiehtidh saemien gïelemaahtojne maanagïerte- maadthskuvlelohkehtæjja- jïh lektovreööhpehtimmine, jïh saemien gïeleööhpehtimmiefaalenassine, dellie akte ulmie prosjektine lea eadtjohkelaakan sjyöhtehke studenth skreejrehtidh dej ööhpehtimmieveeljemisnie. Dotkeme vuesehte voelph jïh almetjh byjreskisnie ööhpehtimmieveeljemem baajnehtieh jalhts noerh vaestiedieh daate ij dan jïjnjem baajnehth. Prosjekte tjuara dan åvteste skraejriem tjïertestidh mij aarvoem våaroeminie åtna gosse edtja ööhpehtimmiem veeljedh (forskning.no: Vennene dine påvirker utdanningsvalget ditt mer enn du tror)</p>
<p>Prosjekte sæjhta dïrreginie årrodh saemiedigkieraerien barkosne Saemiedigkien bïevnesinie jollebe ööhpehtimmien jïh dotkemen bïjre, jïh dåårrehtimmiestrategije maam PwC lea dorjeme. Akte dejstie eaktojste jis edtja lyhkesidh ulmiem jaksedh låhkoem studeentijste lissiehtidh dejnie prioriteereme ööhpehtimmine, lea vijries laavenjostoe ööhpehtimmieinstitusjovnigujmie Saemien jïlleskuvle, UiT Nöörjen arktiske universiteete jïh Noerhte universiteete. Saemiedigkie jïh ööhpehtimmieinstitusjovnh seamma ulmiem dåårrehtimmien bïjre utnieh jïh saemiedigkieraerie sæjhta dan åvteste ektietjåanghkosne institusjovnigujmie golken 2022, laavenjostose bööredidh dåårrehtimmieprosjektesne. Aaj akte potensijaale prosjektesne aktöörigujmie laavenjostedh goh NRK Sápmi, ïedtjem gåaskodh aarvoen åvteste lohkehtæjjabarkosne.</p>
<p>Reerenasse lea sjæjsjalamme dïhte fïerhtenjaapetje bïevnese saemien gïelen, kultuvren jïh seabradahkejieleden bïjre, 2022-2023, edtja dåårrehtimmien jïh maahtoen bïjre årrodh. Bïevnese sæjhta ajve maanagïerti, maadthlïerehtimmien jïh jollebe ööhpehtimmien bïjre årrodh. Saemiedigkieraerien lea dåajvoe daan bïevnesasse jïh veanhtede reerenasse daennie ektiedimmesne Saemiedigkiebïevnesem jollebe ööhpehtimmien jïh dotkemen bïjre bæjjese fulkie – revisjovne 2022 bïevnesistie jaepeste 2016.</p>
<p type="title">Saemiedigkieraerien raeriestimmie nænnoestæmman</p>
<p>Saemiedigkie prosjektem tseegkie jaepide 2023, 2024 jïh 2025 mij edtja</p>
<list><p type="listitem">studeenth saemien gïelemaahtojne dåårrehtidh maanagïerte- jïh maadthskuvlelohkehtæjjaööhpehtimmide</p>
<p type="listitem">studeenth dåårrehtidh saemien gïeleööhpehtimmide</p>
</list><p>Finansieereme prosjektese dorjesåvva Saemiedigkien fïerhtenjaapetje budsjedtegïetedimmesne</p>
<p>Prosjekte tseegkesåvva Saemiedigkien gïetedimmien mietie daehtie aamhtesistie.</p>
</body></document>

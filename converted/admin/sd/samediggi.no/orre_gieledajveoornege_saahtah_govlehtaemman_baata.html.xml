<document xml:lang="sma" id="no_id"><header><title>Orre gïeledajveöörnege saahtah govlehtæmman båata - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>426</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/ny-sprakomradeordning-endelig-ute-pa-horing.15879.aspx?sprak=14</origFileName><parallel_text xml:lang="nob" location="ny_sprakomradeordning_endelig_ute_pa_horing.html"/><parallel_text xml:lang="sme" location="odda_giellaguovloortnet_viimmat_gulaskuddamii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Orre gïeledajveöörnege saahtah govlehtæmman båata</p>
<p><em type="italic">Bearjadahken jarkelimmieh saemielaaken gïelenjoelkedassine govlehtæmman seedtesovvin. – Guhkies prosesse orreme, men mijjieh geerjene ihke mijjieh saahtah maehtebe gïetedimmiem jarkelimmijste saemielaaken njoelkedassine åadtjodh, saemiedigkieraerie Mikkel Eskil Mikkelsen jeahta, mij aavode dam voestes staaretjïeltem buerie båeteme vaajtelidh saemien gïeledajven sïjse. </em></p>
<p>Mikkel Eskil Mikkelsen    Sámediggi    Saemiedigkie lea 2016 raejeste ellieslaakan fulkesimmine barkeme NBS:ste 2016:18 – Vaajmoegïele. Daelie reerenasse voestes bieliem barkoste govlehtæmman seedteme, govlehtimmiemierine gålkoen 15.b. 2021.</p>
<p>Saemiedigkie aalkoelisnie aktem ållesth fulkesimmiem Vaajmoegïeleste vaajteli, gusnie raeriestamme laakejarkelimmieh justijsen, healsoen, lïerehtimmien jïh gïelen sisnjelen ektesne gïetesovvin, men dïhte stoerre haesteme orreme. Læjhkan vihkele orreme Saemiedægkan aktem orre gïeledajvem sjïehtesjidh, jïh jarkelimmieh jïh staeriedimmieh darjodh njoelkedassijste saemielaaken gïelekapihtelisnie.</p>
<p>– Orre gïeledajve joekehtamme kategorijigujmie gïeletjïeltijste sæjhta joekoen vihkele årrodh barkosne gïelereaktide staaretjïeltine nænnoesåbpoe darjodh, saemiedigkieraerie Mikkel Eskil Mikkelsen (NSR) jeahta.</p>
<p>Saemiedægkan aaj vihkele orreme aktem gïeledajveöörnegem sjïehtesjidh mij tjerkebelaakan vuesehte gïeletsiehkie lea joekehts dejnie joekehts tjïeltine.</p>
<p>– Abpe prosessesne Saemiedigkie lea tjïertestamme man vihkele lea tjïelth, gusnie saemien lea jienebelåhkoengïele, våajnoes dorjesuvvieh goh jïjtse tjïeltekategorije.</p>
<p type="title">Daerpies jarkelimmieh</p>
<p>Jarkelimmieh Saemielaakesne mah leah govlehtimmesne daelie lea dan bïjre mij aarebi gohtjesovvi saemien gïelen reeremedajve. Daate orre nommem åådtje jïh saemien gïeledajvine sjædta. Saemien gïeledajvesne golme joekehts tjïeltekategorijh; gïeleevtiedimmietjïelth, gïelejieliehtimmietjïelth jïh staaretjïelth sjïere dïedtine saemien gïeli åvteste.</p>
<p>– Saemiedigkien gaavhtan vihkele orreme tjïeltekategorijem åadtjodh mij dovne saemien jienebelåhkoetjïelth jïh staaretjïelth feerhmie. Akten ahkedh juhtemen gaavhtan dejtie stuerebe staaride lea daerpies gïelereaktide staarine hoksedh, jïh öörnegem tseegkedh man åvteste gåarede staaretjïelth aaj bieline sjidtieh saemien gïeledajveste, Mikkelsen jeahta jïh soptseste lïhke dijaloge orreme Saemiedigkien jïh reerenassen gaskem abpe prosessesne.</p>
<p>– Daelie Saemiedigkie akten minngemosth gïetedimmien vööste aavode njoelkedassijste saemielaaken gïelekapihtelisnie.</p>
<p>Saemiedigkien jïh departemeenten leah joekehts vuajnoeh muvhtide njoelkedassijste. Gaskem jeatjah reakta njaalmeldh vaestiedassem åadtjodh saemiengïelesne dejnie joekehts tjïeltekategorijine. Saemiedigkie lea tjåadtjoehtamme reakta njaalmeldh vaestiedassem saemiengïelesne åadtjodh tjuara faamosne årrodh gaajhkide kategorijide saemien gïeledajvesne.</p>
<p type="title">Gegkeste tjïelth årroejidie skreejrieh digkiedidh</p>
<p>Mikkelsen veanhtede digkiedimmie saemien seabradahkesne sjædta raeriestimmien bïjre mij lea govlehtæmman seedtesovveme.</p>
<p>– Manne gegkestem fïerhte tjïelte digkiedæmman sjïehteladta man kategorijese fïerhte tjïelte govlehtåvva, jïh mah gïelereaktah dej årrojh veanhtadieh, men aaj vihkele saemien sivijle seabradahke goh dåastoje dïenesjijstie tjïelkelaakan jeahta mah veanhtadimmieh dah utnieh jïh govlehtimmievaestiedassem deellie, Mikkelsen jeahta.</p>
<p>Saemiedigkie barkoem jåarhka Vaajmoegïelem fulkesidh Saemiedigkien jïjtje gïelebarkoen tjïrrh - Gïelelutnjeme. Akte dejstie råajvarimmijste lea jarkelimmie dåarjoeöörnegistie tjïeltide jïh fylhkentjïeltide saemien gïeledajvesne. Akten jarkelimmien gaavhtan saemielaaken gïelenjoelkedassijste, sæjhta daerpies årrodh dåarjoeöörnegem darjodh mij laakide speejjelde.</p>
<p>– Manne gaajhkesidie haastam govlehtimmievaestiedassem sïjse seedtedh, jïh sïjhtem tjïeltide tjirkedh dah meatan vaaltasuvvieh barkosne orre dåarjoeöörneginie gosse dan gåhkese båetebe, Mikkelsen jeahta.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Mikkel Eskil Mikkelsen </em><em type="italic">(NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>

<document xml:lang="sma" id="no_id"><header><title>PRM: Aarhtsh mah miesieh buvvieh</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>371</wordcount><conversion_status type="standard"/><availability><license type="standard"/></availability><parallel_text xml:lang="nob" location="prm_bekymret_for_ornedrap_bme.doc"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">PRM: Aarhtsh mah miesieh buvvieh aajhpehtsvoetem sjugnede </em><em type="bold">Saemiedigkieraerie tjoeperde dejstie stoerre juvreteehpemijstie mejtie båatsoe vihth dååjroe. Saemiedigkieraerie veanhta tsiehkie ij maehtieh jåerhkedh jïh staatem birrie gåatomejieliemidie prioriteradidh. </em></p>
<p>Båatsoe vihth akten stoerre dåeriesmoeren bïjre reektie aarhtsigujmie mah miesieh buvvieh. Saemiedigkien stoerretjåanghkoe, jienebelåhkoedåehkie Saemiedigkesne jïh Saemiedigkieraerie leah gellien aejkien åejvieladtjide birreme råajvarimmiejgujmie nïerhkedh mah bovtseteehpemem gïerkehtsidie jïh aarhtside giehpiedieh, bielelen staate lea maam gænnah dorjeme. </p>
<p>-Juvreteehpemh stoerre ekonomeles jïh psykiske vaejvieh båatsoeburride sjugniedieh. Daelie suehpede aalkeme jïh gaatesjen vuejnebe daan jaepien seammalaakan goh aarebi jaepieh. Tsiehkie lea itjmies jieniebinie suehpedsdajvine jïh båatsoeburrieh demtieh sijjieh eah nuepiem utnieh dam tsiehkiem heerredidh. Manne dej aajhpehtsvoetem guarkam jïh ihke demtieh åejvieladtjh eah sijjem krööhkesth, Berit Marie Eira jeahta. <em type="bold">Sïjhth vuertedh gïerkehtsem vuetjedh </em>Klijma- jïh byjresedepartemeente joe 2017 raeriestimmiem govlehtæmman seedti jarkelimmiej bïjre juvremieriedimmesne, mij gaskem jeatjah sïjhti jiehtedh luhpiedidh gïerkehtsem vuetjedh åvtelen dïhte skaaram darjoeji göökte prosjektedajvine: Fovsenisnie Trööndelagesne jïh Romsesne. Mahte göökte jaepieh mænngan lea prosjektine Fovsenisnie aalkeme, men bielelen vuetjedh åvtelen gïerkehtse skaaram darjoeji, mij lij akte bielie stoerredigkien nænnoestimmeste. Saemiedigkieraerie lea daelie tjarke vïssjehtovveme dejstie gellie ahkedh guhkiedamme mierijste. </p>
<p>-Rovnege staate ij jïjtse nænnoestimmieh seahkerh. Pryöveöörnegh Fovsenisnie jïh Romsesne sijhtieh sagke nåakebe sjïdtedh jis ij edtjh gïerkehtsem vuetjedh. Dïhte sæjhta nåake konsekvensh saemien gåatomejieliemidie åadtjodh båetijen aejkien reeremisnie gïerkehtsistie, saemiedigkieraerie jeahta.</p>
<p>Saemiedigkie lea gellien aejkien tjïertestamme daerpies vijriedamme öörnegh sjïehtesjidh juktie aarhtsem vuetjedh saemien dajvine. Daan biejjien joekoen geerve vuetjemeluhpiem gïerkehtsasse åadtjodh, gaskem jeatjah dan åvteste juvremieriedimmie jeahta vuetjeme gïerkehtsistie tjuara vihties indivijdi vööste årrodh. </p>
<p><em type="bold">Giehpiedimmiem aarhtseveahkeste kreava </em>Saemiedigkieraerie edtja Klijma- jïh byjresedepartemeentem råakedh ruffien 11. b. daan jaepien, gusnie sæjhta krïevedh vuetjeme gïerkehtsistie dallatjinie meatan vaaltasåvva pryöveöörnegi sïjse. </p>
<p>- Manne sïjhtem aaj daerpiesvoetem bæjjese vaeltedh dallatjinie råajvarimmiej bïjre juktie aarhtseveahkam giehpiedidh aaj jeatjah dajvine gusnie aarhtseveahka lea stoerre jïh stoerre teehpemh dovne sïrveste jïh bovtseste vedtieh, Eira jeahta.</p>
<p>Båatsoe aaj tjïerteste aarhtseveahka lea sagke jollebe goh doh taalh mejtie åejvieladtjh nuhtjieh.</p>
<p>Saemiedigkie lea 2016 raejeste tjïertestamme man vihkeles lea båatsoen aerpievuekien dååjrehtamme daajroem juvrereeremisnie sjïehtesjidh. Saemiedigkie lea laavenjostosne Byjresedirektoraatine jïh Nöörjen Båatsoesaemiej Rijhkesiebrine (NBR) gaskem jeatjah seminaarem öörnedamme aerpievuekien saemien daajroen bïjre båatsoen jïh juvri bïjre.</p>
<p>- Mov leah stoerre veanhtadimmieh dan guhkiebasse barkose, Berit Marie Eira minngemosth jeahta.</p>
<p><em type="italic">Jis gihtjehtimmiem sïjhth, gaskesadth saemiedigkieraeriem Berit Marie Eira, tlf </em><em type="italic">+47 913 28 626 </em></p>
</body></document>

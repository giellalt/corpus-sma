<document xml:lang="sma" id="no_id"><header><title>Doh voestes sïllh saemien maahtoeaehpiem loetedh - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>526</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/de-forste-stegene-for-a-lose-samisk-kompetansekrise.20832.aspx?sprak=14</origFileName><parallel_text xml:lang="nob" location="de_forste_stegene_for_a_lose_samisk_kompetansekrise.html"/><parallel_text xml:lang="sme" location="vuosttas_lavkkit_coavdit_sami_gelbbolasvuodakriisa.html"/><parallel_text xml:lang="smj" location="vuostasj_lavke_tjoavdatjit_mahtudakhiehtedilev.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doh voestes sïllh saemien maahtoeaehpiem loetedh</p>
<p>Seabradahke saemiengïeleldh maahtoem fååtese gaajhki suerkiej sisnjeli. Aehpie lea. Vihkeles råajvarimmie maahtoeaehpiem loetedh lea jienebh saemien ööhpehtimmieh tseegkedh universiteetine jïh jïlleskuvline – seamma tïjjen goh mijjieh dejtie ööhpehtimmiefaalenasside nænnoestibie mah joe gååvnesieh. Men maam edtjebe darjodh gosse universiteeth jïh jïlleskuvlh eah maahtoem utnieh saemien ööhpehtimmieh tseegkedh jïh tjåadtjoehtidh?</p>
<p>Kronihke saemiedigkieraereste Mikkel Eskil Mikkelsen (NSR)</p>
<p>Maahtoeaehpie gellie saemien voenges seabradahkh jaamalgahta. Saemien årrojh eah nuekie hijven dïenesjh åadtjoeh dan åvteste stoerre haestemh saemiengïeleldh almetjh dåårrehtidh skuvlide jïh maanagïertide, jïh healsoesuerkesne. Daate lea teema mij iktesth bæjjese vaaltasåvva mahte gaajhkine mov tjåanghkojne.</p>
<p>Åejviefåantoe lea dïhte garre daaroedehteme jïh mijjieh gellie boelvh åadtjoejin mah gïelem dasseme. Dan gaavhtan mijjieh saemiengïeleldh barkijh fååtesibie gaajhkine suerkine. Aaj daanbeajjetje faatoes lïerehtimmie saemien gïeline sæjhta vihth bååstede båetedh goh boomerange 20 jaepine. Gosse daanbeajjetje lïerehtimmie skuvlesne jïh maanagiertesne ij lyhkesh dellie dïhte konsekvensh vadta saemien årroji dïenesjefaalenassese båetijen aejkien. Mijjieh jïjtjemem siejpesne gaetskebe.</p>
<p>Guktie edtjebe dan nåake gievlien sistie båetedh lea seamma aelhkie goh geerve. Tjoerebe jienebh saemiengïeleldh faagealmetjh ööhpehtidh. Dïsse jienebh saemien ööhpehtimmieh daarpesjibie jïh mijjieh daarpesjibie ööhpehtimmide nænnoestidh mah joe gååvnesieh. Læjhkan, universiteeth jïh jïlleskuvlh – mah edtjieh saemien ööhpehtimmieh faalehtidh – jïjtjh maahtoem fååtesieh saemien lohkemh tjåadtjoehtidh jïh tseegkedh.</p>
<p>Daelie Saemiedigkieraerie revideereme bïevnesem buakta jollebe ööhpehtimmien jïh dotkemen bïjre gusnie mijjieh politihkem hammoedamme mij ulmine åtna universiteete- jïh jïlleskuvlesuerkien (UH-suerkie) nuepieh nænnoestidh daam maahtoeaehpiem dåastodh. Dennie revideereme bïevnesisnie tjierteste universiteeth jïh jïlleskuvlh jïjtjh tjuerieh maahtoem ööhpehtidh jïh evtiedidh maam maehtieh nuhtjedh saemien ööhpehtimmieh tseegkedh.</p>
<p>Saemiedigkie raereste Saemien Jïlleskuvle, Noerhte Universiteete jïh UiT – Norges arktiske Universitet ektesne saemien dotkijeskuvlem tseegkieh. Akten dynamihkeles dotkijeskuvlen tjïrrh institusjovnh maehtieh ektesne dam maahtoem tseegkedh maam daarpesjieh sijjen lohkemefaalenassh tjåadtjoehtidh jïh guhkiebasse evtiedidh. Jis edtjebe stabijle bachelorfaalenassh åadtjodh julev- jïh åarjelsaemien gïelesne, saemien lohkehtæjjaööhpehtimmiem tseegkedh Romsesne, jïh saemien skïemtjesåjhtereööhpehtimmien båetijem aejkiem hoksedh Saemien jïlleskuvlesne, dellie tjoerebe maahtoem utnedh. Jïh dam maahtoem tjoerebe jïjtjh bigkedh. Saemien dotkijeskuvle maahta bieline årrodh daehtie loetemistie.</p>
<p>Seamma tïjjen goh vihties maahtoem soejkesje UH-suerkesne tjoerebe aaj dejtie saemien faagebyjresidie nænnoestidh mah joe leah tseegkesovveme. Dej gaskem Saemien jarnge Noerhte Universiteetesne, SESAM, Giellatekno jïh Divvun jïh saemien healsoedotkemejarnge UiT:sne jïh Lohkemejarnge Saemien jïlleskuvlesne. Dah leah gaajhkh vihkeles aktöörh mejtie tjuara nænnoestidh dovne beetnehvierhtiejgujmie jïh organisatovreles juktie saemien maahtoeevtiedimmiem nænnoestidh. Seamma tïjjen tjoerebe barkedh Saemien jïlleskuvlen skraejriem nænnoestidh Gelbboguovdásjen bïjre – maahtoejarnge saemien sisvegen bïjre ööhpehtimmine.</p>
<p>Revideereme bïevnese ij ajve tjïertesth universiteetide jïh jïlleskuvlide nænnoestidh. Nasjonaale lutnjeme lea daerpies jis edtja maahtoeaehpiem skuvline jïh maanagiertine loetedh, jïh rååresjimmie tjïelti jïh ööhpehtimmieinstitusjovni gaskem tjuara læssanidh. Saemiedigkie raereste nasjonaale saemien programme tseegkesåvva minngie- jïh jåarhkeööhpehtæmman gusnie tjïelth åadtjoeh ööhpehtimmiedaerpiesvoetide sijjen tjïeltesne defineeredh rååresjimmesne UH-suerkine. Daate nuepiem vadta ööhpehtimmiebarkojde jïh maahtoem soejkesjidh fïereguhtene tjïeltesne, jïh råajvarimmieh UH-suerkeste mah maahtoedaerpiesvoetide illieh abpe seabradahkesne.</p>
<p>Tjuara UH-suerkien nænnoestidh jïh nasjonaale lutnjeme lea daerpies mij maahta viehkiehtidh maahtoem fïerhtene tjïeltesne tseegkedh. Naemhtie maehtebe maahtoeaehpiem loetedh saemien seabradahkesne. Juktie maahtoeaehpie lea ållesth saemien seabradahkesne jïh daelie tjuara våaromem bïejedh vuekide mah guhkiebasse ryöhkoeh. Jis edtja maahtoeaehpiem dåastodh ij leah ajve daerpies jollebe ööhpehtimmieinstitusjovnh nænnoestidh, tjoerebe aaj hoksedh barkojde dåårrehtidh jïh tjoerebe jienebh saemiengïeleldh almetjh dåårrehtidh. Saemiedigkieraerie jïjtse aamhtesem dåårrehtimmiestrategiji bïjre soejkesjeminie stoerretjåanghkose, seamma tïjjen goh stoerredigkiebïevnesinie nïerhkebe dåårrehtimmien jïh maahtoen bïjre saemien seabradahkesne reerenassine ektine.</p>
</body></document>

<document xml:lang="sma" id="no_id"><header><title>Åålmegebiejjie jïh nasjonaale symbovlh - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>496</wordcount><conversion_status type="standard"/><availability><free/></availability><multilingual/><origFileName>https://sametinget.no/om-sametinget/nasjonaldag-og-nasjonale-symboler/?sprak=14</origFileName><parallel_text xml:lang="nob" location="nasjonaldag_og_nasjonale_symboler.html"/><parallel_text xml:lang="sme" location="sami_albmotbeaivi_ja_nasuvnnalas_dovdomearkkat.html"/><parallel_text xml:lang="smj" location="samij_almmukbiejvve_ja_nasjavnalasj_dabddomerka.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Åålmegebiejjie jïh nasjonaale symbovlh</p>
<p><em type="italic">Goevten 6. b. saemiej åålmegebiejjie. Biejjie lea mojhtesinie dan voestes saemien rïjhketjåanghkoen bïjre mij öörnesovvi Tråantesne. </em></p>
<p>Goevten 6. b. lea byögkeles saevegebiejjie Nöörjesne. Gellie heannadimmieh jïh symbovlh leah vïedteldihkie beajjan. Saemiedigkieraerie biejjiem aavode sov baeline abpe laantesne. Vuartesjh vöölemes sæjrosne gusnie nuhteligs svaalhtesh bïevnesidie åålmegebiejjien bïjre.</p>
<p>Biejjiem mojhtesinie aavoedibie dan voestes saemien rïjhketjåanghkoen bïjre mij lij Metodistegærhkosne Tråantesne 1917. Daate lij voestes aejkien saemieh lin tjåanghkenamme juktie ektie saemien aamhtesi åvteste barkedh nasjonaalestaati raasti rastah. Voestes aejkien biejjiem aavoedi lij 1993.</p>
<p type="title">Baakoegærjetje</p>
<p>Gïelekampanjen sjïekenisnie <span type="quote">«Saemesth munnjien»</span> lea låammegærjetjem bæjhkoehtamme aarkebiejjien baakoejgujmie jïh jiehtegigujmie dovne noerhtesaemien, julevsaemien jïh åarjelsaemien gïelesne.</p>
<p>Veedtjh Sátnegirjjáš - báhkogirjásj - baakoegærjetje – saemien låammegærjetje!</p>
<p type="title">Applikasjovne</p>
<p>Saemiedigkie applikasjovnem 10/20 bágo dorjeme mij gaajhkide laanten maanagïertide jïh maadthskuvlide sjeahta. Ulmie lea gaajhkh maanah laanten maadthskuvline jïh maanagïertine edtjieh såemies baakoeh saemiengïelesne lïeredh. Applikasjovne lea åarjelsaemien, julevsaemien jïh noerhtesaemien gïelesne, jïh desnie dovne guvvieh jïh tjoejefijlh.</p>
<p>Saemiedigkie aaj låammegærjetje-appliksjovnem dorjeme man nomme <em type="italic">Saemesth! </em>Daate gærjetje hijven bööredimmine sjeahta saemiestidh voestes gaavnedimmesne, aarkebiejjien jïh hïejesne. </p>
<p type="title">Saemien saevege</p>
<p>Vihkeles symbovle aavoedimmesne goevten 6.biejjeste lea saevege. Saemien saevege lea ektie gaajhkide saemide, saaht mennie laantesne dah årroeh. Noerhtelaanti saemiekonferanse Ååresne, Sveerjesne saevegem jååhkesji mïetsken 15.b. 1986, jïh saemien tjiehpiedæjja Astrid Båhl, Skibotnistie Romsesne lea saevegem hammoedamme.</p>
<p>Åejviemotijve lea veedtjesovveme gievreste jïh dikteste Biejjien baernieh maam åarjelsaemie Anders Fjellner tjeeli. Daennie diktesne Fjellner saemide buerkeste goh biejjien baernieh. Saevegen gievlie edtja biejjiem jïh askem vuesiehtidh. Duekie (rööpses, plaave, kruana jïh viskes) lea ajve doh saemien klaerieh (mah leah doh sïejhmemes klaerieh saemien gaptine). Ovmessie mïelh klaeriej symbovli bïjre, jïh dan åvteste ij leah dejtie veelebelaakan tjïelkestamme.</p>
<p>Saemien saevege jååhkesjimmiem Nöörjesne åadtjoeji 2003, jarkelimmiej tjirrh Saemielaakesne jïh Laake saevegebijjiedimmien bïjre tjïelti byögkeles gåetine. Stoerredigkie seamma tïjjen faamoem vedti Saemiedægkan mieriedimmieh åtnoen bïjre saeviegistie nænnoestidh. Saemiedigkie mieriedimmide nænnoesti suehpeden 27.b. 2004. Saevegen lea byögkeles statuse, men ij leah nasjonaalesaevege mij almetjerïekteles jïh staaterïekteles gånkarïjhkem Nöörje representerede.</p>
<p>Mieriedimmie åtnoen bïjre saemien saeviegistie</p>
<p>Saevegen klaerieh jïh dimensjovnh</p>
<p>Se NRK-video: Hva betyr det samiske flagget?</p>
<p>Laake saevegebijjiedimmien bïjre tjïelti byögkeles gåetine</p>
<p type="title">Saemien åålmegelaavlome jïh Saemien åålmegejoejke</p>
<p>Noerhtelaanti saemiekonferanse Ååresne Sveerjesne nænnoesti laavlomem Sámi soga lávlla jallh Saemie eatnemen vuelie saemiej åålmegelaavloeminie veeljedh. Mearoesaemie Isak Saba Unjárgeste (1875-1921), mij lohkehtæjjine jïh gærhkoelaavloejinie barki, laavlomem tjeeli 1906. Isak Saba lij voestes saemie mij Stoerredægkan veeljesovvi. Arne Sørli lea melodijem dorjeme.</p>
<p>Saemiej 22. konferanse Váhtjerisnie /Jiellevárrisne nænnoesti joejke Sámi eatnan duoddariid/ Saemien eatnemen guevtelh edtja saemien åålmegejoejkine årrodh, åålmegelaavlomen baalte Saemien eatnemen vuelie. Tjaelije, artiste jïh tjiehpiedæjja Nils-Aslak <span type="quote">"Áillohaš"</span> Valkeapää joejken teekstem tjeeli 1970-låhkoen.</p>
<p>Saemien parlamentarihkeles raerie jïh Saemieraerien ektie moenehtse saemien nasjonaalesymbovlide leah teekstem saemien åålmegelaavloemasse Saemie eatnemen vuelie jïh saemien nasjonaalejoejkese akten tjaatsegasse tjöönghkeme.</p>
<p>Veedtjh Saemien laavlomen teekstem jïh joejkem Saemien eatnemen guevtelh gelline gïeline</p>
<p type="title">Vielie bïevnesh</p>
<list><p type="listitem">Store norske leksikon: Samer</p>
<p type="listitem">Store norske leksikon: Samenes nasjonaldag</p>
<p type="listitem">Store norske leksikon: Samenes nasjonalsang</p>
<p type="listitem">Store norske leksikon: Det samiske flagget</p>
<p type="listitem">Gáldu videove: Vi er samer</p>
<p type="listitem">Lovdata: Forskrift om bruk av det samiske flagget</p>
<p type="listitem">Lovdata: Ot.prp. 34 (2002-2003) Om lov om endring i samelova m.m.</p>
</list></body></document>

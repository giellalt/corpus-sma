<document xml:lang="sma" id="no_id"><header><title/><genre code="admin"/><author><unknown/></author><wordcount>383</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="sma"/><language xml:lang="eng"/></multilingual><origFileName>http://www.saemiedigkie.no/layout/set/print/Giele/Saemesth-munnjien/Artikler/Gielekampanjen-bijre</origFileName><parallel_text xml:lang="nob" location="om-spraakkampanjen.html"/><parallel_text xml:lang="sme" location="giellakampanjja-birra.html"/><parallel_text xml:lang="smj" location="giellakampanja-birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Gïelekampanjen bijre / Artikler / Saemesth munnjien / Gïele / Saemiedigkie - Sametinget</p>
<p type="title">Gïelekampanjen bijre</p>
<p>Saemien gïele lea mijjen vadtese mijjen maadtegijstie. Akte vadtese maam edtjebe vihth mijjen eerpijidie vedtedh. Gïele maam akt jeahta gïeh mijjieh, jïh mijjen ektiedimmiem dan saemien ektievoetese nænnoestahta. Eah gaajhkh saemien maanah jïh noerh leah åådtjeme saemien lïeredh, men læjhkan gïele joekoen vihkeles aaj dejtie. Jalhts ij gïelem soptsesth, dle saemien læjhkan stoerre aarvoem åtna. Dïhte dan åvteste gïele lea identiteeten jïh ektievoeten bïjre. Maehtedh soptsestidh, govlesadtedh jïh damtedh manne lea akte bielie mestie akt stuerebe</p>
<p>Saemiedigkie tuhtjie joekoen vihkeles nænnoestehtedh, evtiedidh jïh vaarjelidh saemien gïelem abpe Saepmesne. Saemiedigkie sæjhta gaajhkh maanah jïh noerh edtjieh nuepiem utnedh saemien lïeredh desnie gusnie årroeh, jïh aaj nuepiem utnedh sijjen gïelem nuhtjedh aarkebiejjien. Saemiedigkie barkeminie ihke maanah jïh noerh abpe laantesne edtjieh nuepiem åadtjodh lïerehtimmiem åadtjodh saemiengïelesne skuvlesne. Mijjieh sïjhtebe jienebh edtjieh saemien lïeredh, juktie ajve naemhtie mijjieh hoksebe gïele guhkiebasse jeala jïh orre boelvh åadtjoeh gïelem lïeredh. Mijjieh aaj sïjhtebe jienebh edtjieh saemien nuhtjedh dam daamtaj goh gåarede, jïh eeremasth gaajhkene lehkesne. Saemiedigkie sæjhta edtja iemie årrodh saemien nuhtjedh dovne bovresne, gosse juelkietjengkerem saavreminie jïh hævvi aaj skuvlesne. Mijjieh sïjhtebe saemien edtja våajnoes årrodh sosijaale meedijinie. Mijjieh sïjhtebe saemien gïele edtja gaatojne, vaeresne jïh skuvlesjaljosne govledh.</p>
<p>Saemiedigkie dan åvteste gïelekampanjem <span type="quote">”Saemesth munnjien”</span> aalkeme. Mijjieh gegkestibie daate kampanje edtja viehkiehtidh guktie jienebh vuerkiehtieh saemien nuhtjedh jieniebinie sijjine, skreejrehtidh lïerehtimmiem vaeltedh saemien gïelesne, åtnoem saemien gïeleste lissiehtidh jieniebinie jïh orre sijjine jïh saemien gïele åtnasåvva byögkeles ektiedimmine.</p>
<p><span type="quote">”Saemesth munnjien”</span> akte kampanje abpe laantesne mij gaajhkide saemien noeride feerhmie, dovne dah mah saemiestieh, ånnetji saemien maehtieh jïh dah mah eah saemien maehtieh.</p>
<p><em type="bold">Kampanjen ulmie lea; </em></p>
<list><p type="listitem">Lissiehtamme åtnoe saemien gieleste</p>
<p type="listitem">Jienebh saemien gïelem nuhtjieh</p>
<p type="listitem">Saemien gïele åtnasåvva jieniebinie sijjine</p>
<p type="listitem">Saemien gïele våajnoes sjædta</p>
<p type="listitem">Lissiehtamme goerkese siebriedahkesne ihke vihkeles mijjieh åadtjobe mijjen gïelem nuhtjedh</p>
</list><p>Mijjen haesteme lea fïereguhtem skreejredh saemien gïelem veeljedh. Jis saemien edtja jieledh båetijen aejkien dle fïereguhte mijjeste tjuara saemien gaskemsh nuhtjedh goh akte iemie gïele dan daamtaj goh gåarede, jïh fïereguhte tjuara sïjhtedh jïh eadtjohke årrodh lïerehtimmiem vaeltedh saemien gïelesne.</p>
<p>Mijjen dïjre lea saemien gïele lea vihkeles jïh nuhteligs. Lïerede saemien, nuhtjede saemien, veeljede saemien! Gaajhkesh mijjieh gïelem vaarjelibie gosse dam nuhtjebe. Vihkeles tjïertestidh man stoerre aevhkie lea guektiengïeline årrodh, jïh man jïjnjh barkoenuepieh dïhte vadta båetijen aejkien.</p>
<p type="title">Saemesth munnjien!</p>
<p>saemesthmunnjien@saemiedigkie.no</p>
</body></document>

<document xml:lang="sma" id="no_id"><header><title>Dåarjoe gïeletjiehpijasse maanagïertesne - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>339</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-sprakmotivator-i-barnehagen.8902.aspx?sprak=14</origFileName><parallel_text xml:lang="nob" location="stotte_til_sprakmotivator_i_barnehagen.html"/><parallel_text xml:lang="sme" location="doarjja_giellamovttiidahttimii_manaidgarddis.html"/><parallel_text xml:lang="smj" location="doarjja_giellaarvustiddjaj_manajgarden.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dåarjoe gïeletjiehpijasse maanagïertesne</p>
<p><em type="italic">Saemiedigkieraerie lea 600 000 kråvnah dåårjeme Ysterhagan maanagïertese, goevtese Svaale Rørosesne jïh Márkománák saemien maanagïertese Dielddanuorrisne/Tjeldsund. Maanagïerth dåarjoem åadtjoeh juktie lissie gïelevierhtieh maanagïertide veedtjedh. – Saemiedigkieraerie hævvi Svaalem jïh Márkománákem dåårje dej gïelebarkosne. </em></p>
<p>Ysterhagan maanagïerte Svaale goevtese 300 000 kråvnah dåarjojne åådtje gïeletjiehpijasse, akte gïeleskreejremeprosjekte mij ulmine åtna åarjelsaemien gïelebarkoem goevtesisnie nænnoestidh.</p>
<p>Mænngan maanagïerte saemien goevtesem tseegki 2016, maanagïerten lea stoerre haestemh åtneme saamastallije barkijh dåårrehtidh. Daan jaepien leah gïeletjiehpijem seehteme mij edtja ryöktesth maanajgujmie barkedh dej jeatjah barkijigujmie ektine saemien goevtesisnie.</p>
<p>- Gïeletjiehpije edtja maanide jïh barkijidie skreejrehtidh åarjelsaemien nuhtjedh. Nænnoestimmie hijven gïelemaellijste sæjhta goevtesem viehkiehtidh lïhkebe ålman båetedh mij lea åarjelsaemien biejjieladtje gïeline utnedh, saemiedigkieraerie Mikkel Eskil Mikkelsen (NSR) jeahta. Saemiedigkie edtja hævvi meatan årrodh dåarjoem vedtedh daennie vihkeles barkosne.</p>
<p>Rørosen tjïelte jïh Saemiedigkie leah tjåanghkoeh tjïrrehtamme juktie maanagïerten haestiemidie digkiedidh.</p>
<p>- Saemiedigkie lea tjåanghkosne orreme Rørosen tjïeltine juktie haestiemidie digkiedidh dåårrehtimmine saemiengïeleldh maahtoste maanagïertesne. Daate dåarjoe akte tjïelke fulkesimmie daehtie tjåanghkoste jïh mijjieh gegkiestibie daate maahta viehkiehtidh haestiemidie dåårrehtimmine loetedh lïhke båetijen aejkien, Mikkelsen jeahta.</p>
<p>Márkománák sámi mánáidgárdi 300 000 kråvnah dåarjojne åådtje gïeletjiehpijasse, prosjekte gïelenænnoestimmie Márkománák Sámi Mánáidgárdisne 2021. Prosjekten ulmie lea saemien gïelem vaarjelidh goh funksjonelle gïele maanaj gïeleevtiedimmien tjïrrh, jïh heerredidh saemien jaama regijovnesne gosse maanah maanagïerteaalhtarisnie funksjonelle saemien gïelem åadtjoeh åvtelen skuvlem aelkieh.</p>
<p>- Lissie gïelevierhtine maanah mej saemien hïejmegïeline, lissie dåarjoem åadtjoeh sijjen gïelem evtiedidh ovmessie darjomi tjïrrh maanagïertesne, saemiedigkieraerie Mikkelsen jeahta. Mijjieh båetijen aejkien gïeleguedtijh daarpesjibie jih våarome dïsse bïejesåvva gaskem jeatjah maanagïertesne. Márkománák Sámi Mánáidgárdi sæjhta aaj daejnie dåarjojne Saemiedigkeste, maanide mah eah saemien hïejmegïeline utnieh, lïerehtimmiem vedtedh saemien gïelesne, gusnie öörnege dej gïeleldh daltesasse sjeahta. Daate lea Vaajmoegïelesalkehtimmien mietie, gusnie saemiengïeleldh maanagïertide tjuvtjede goh vihkielommes aktegsråajvarimmie juktie saemien gïelh gorredidh jih jieliehtidh, Mikkelsen minngemes jeahta.</p>
<p>Dåarjoe vadtasåvva dåarjoeöörnegistie Prosjekth jïh evtiedimmiebarkoe maanagïertine. Daan öörnegen ulmie lea jolle kvaliteete saemien gïelesne jïh kultuvrebarkosne maanagïertine. Prijoriteeth 2020 lea gïelebiesieprosjeekth, voenges evtiedimmieprosjekth, tseegkeme orre saemien maanagïertefaalenassijste jïh råajvarimmieh mah gïelebarkoem nænnoestieh, goh gïeletjiehpije.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Mikkel Eskil Mikkelsen (NSR) +47 917 42 161 mikkel.eskil.mikkelsen@samediggi.no </em></p>
</body></document>

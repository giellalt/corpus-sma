<document xml:lang="sma" id="no_id"><header><title>A.M. Gånkan håalome rïhpestimmesne åktsadistie Saemiedigkeste - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>577</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/h-m-kongens-tale-ved-apningen-av-det-niende-sameting.17072.aspx?sprak=14</origFileName><parallel_text xml:lang="nob" location="h_m_kongens_tale_ved_apningen_av_det_niende_sameting.html"/><parallel_text xml:lang="sme" location="gonagaslas_majestehta_gonagasa_sardni_ovccat_samedikki_rahpama_oktavuodas.html"/><parallel_text xml:lang="smj" location="h_m_kongens_tale_ved_apningen_av_det_niende_sameting.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">A.M. Gånkan håalome rïhpestimmesne åktsadistie Saemiedigkeste</p>
<p>Altese Majesteete Gånka Harald dam vyörtegs rïhpestimmiem åktsadistie Saemiedigkeste darjoeji golken 20.b. 2021. Daesnie Altese Majesteeten håalome:</p>
<p>Manne Saemiedigkiem buerie båeteme vaajtelem barkose stoerre dïedtine jïh vaajtelibie dïhte gaagnine sjædta saemien åålmegasse jïh mijjen maadtoelaantese.</p>
<p>Seammalaakan goh abpe veartene Nöörje lea tïjjem dååjreme stoerre juerine.</p>
<p>Korona-pandemije lea aarkebiejjiem baajnehtamme jïh mijjen jieledh gaertjiedamme. Dan åvteste lissie aavoe daan biejjien gosse maehtebe gaavnedidh jïh rïhpestimmiem åktsadistie Saemiedigkeste mïerhkesjidh.</p>
<p>Dej steegkeldh laanteraasti gaavhtan dle geerve sjïdteme saemide gaavnedidh jïh aamhtesi bïjre laavenjostedh mejstie ektie ïedtjem utnieh.</p>
<p>Jeenjesh aaj lïhke maadtoeladtjh jïh voelph utnieh mejtie idie leah buektiehtamme gaavnedidh.</p>
<p>Maajetjh aelkebe daelie bååstede båetedh vielie iemie tïjjide.</p>
<p>***</p>
<p>Daan biejjien ahkedh jienebh vuesiehtimmieh vuejnebe klijma lea jarkelimmesne.</p>
<p>Klijmajarkelimmieh joekoen noerhtedajvide jïh aalkoeåålmegidie tjarke baajnehtieh.</p>
<p>Saemieh mah aerpievuekien jielieminie eatnamisnie berkieh, dååjroeh eaktoeh leah jarkelimmesne.</p>
<p>Daelvie jïh gïjre 2020 vuesiehtin båatsoe lea joekoen prååsehke, leamkadahkine, tjåetskieminie jïh stoerre veahkah lopmeste jïh jïengeste.</p>
<p>Båatsoeseabradahke stoerre barkoem darjoeji juktie sijjen bovtsh beerkedh.</p>
<p>***</p>
<p>Jienebh saemieh leah heartoeh bivteme jïh saemietrïegkenassen jïh psykiske jïh fysiske vædtsoesvoeten bïjre soptsestamme.</p>
<p>Eerlege årrodh dagkerh soptsesi bïjre stoerre heartoeh jïh stoerre vieksiesvoetem kreava. Maehtebe ajve jïjtjene sisnie ussjedidh man geerve lea orreme dam darjodh.</p>
<p>Raaktan dan åvteste edtjebe dåajmijeslaakan jïh ååkteminie gaavnefedtie båetedh dovne dejtie mah soptsestieh, jïh dejtie mah eah doesth soptsestidh.</p>
<p>Gaajhkesh krïevenassem utnieh profesjonelle viehkiem åadtjodh yskeres jïh geerve jieledetsiehkine.</p>
<p>***</p>
<p>Statistihke ånnetji tjoeperdihks guvviem evtiedimmeste saemien tjïeltine guvvede: Almetjelåhkoe ånnene jïh gellie noerh eah bååstede hïejmesæjjan båetieh mænngan ööhpehtimmiem vaalteme.</p>
<p>Aerpievuekien saemien jielemh leah vihkele gïele- jïh kultuvreguedtijh, jïh eevre vihkeles sijjiem saemien seabradahkine utnieh.</p>
<p>Seamma tïjjen daerpies vijriehkåbpoe ussjedidh. Stuerebe gellievoete barkoesijjijste lissiehtamme aarvoesjugniedimmiem, kreativiteetem jïh sjugniedimmiefaamoem vadta.</p>
<p>Daajroen jïh dotkemen tjïrrh våarome orre barkojde bïejesåvva.</p>
<p>Dovne Saemien jïlleskuvle, UiT Nöörjen arktiske universiteete jïh Noerhte universiteete ööhpehtimmiem faalehtieh mah sijhtieh sjyöhtehke årrodh saemien seabradahkine åvtese.</p>
<p>Saemiedigkie vierhkievierhtieh reerie mah hijven vijriehkåbpoe illedahkh saemien seabradahkide vedtieh.</p>
<p>Laavenjostosne jeatjah aktöörigujmie Saemiedigkie sæjhta maehtedh laavenjassem vaeltedh nænnoes saemien voenges seabradahkh evtiedidh, jïh noere saemien gründerh skreejrehtidh sijjen nïekedassh saetniedehtedh, jïh orre barkoesijjieh sjugniedidh.</p>
<p>***</p>
<p>Gellene lehkesne eadtjohkelaakan barkeminie saemien gïelide nænnoestidh.</p>
<p>Barkoe mejtie vierhtiealmetjh darjoeh jïh barkoe mij dorjesåvva Saemiedigkeste, tjïeltijste jïh staaten åejvieladtjijste illedahkh vedtieh.</p>
<p>Gellene lehkesne vååjnoe goh saemien gïelh veaksahkåbpoe tjåadtjoeh goh aarebi, jïh dïhte åålmegerïekteles vaarjelimmie julevsaemien jïh åarjelsaemien gïeli åvteste lea veaksahkåbpoe sjïdteme.</p>
<p>Barkoe saemien gïelide nænnoestidh ij leah læjhkan gaervies. Akten digitaale tïjjeaalteren saemien gïelh aaj orre haestemi uvte - jïh nuepiej uvte tjåadtjoeh.</p>
<p>***</p>
<p>Staaten åejvieladtji syjhtedassh saemiepolitihken åvteste gellie luhkiejaepieh, leah orreme tjirkedh saemieh doh seamma reaktah utnieh goh jeatjebh, sijjen kultuvrem jïh sijjen gïelh gorredidh.</p>
<p>Saemien organisasjovnigujmie, aktöörigujmie jïh byjresigujmie ektine dellie tïjje doekoe aaj institusjovnh tseegkesovveme mah sjïere dïedtem utnieh saemien gïelem, kultuvrem jïh seabradahkejieledem gorredidh.</p>
<p>Fïereguhtene suerkesne dah barkoem darjoeh mij stoerre aarvoem åtna.</p>
<p>***</p>
<p>Maanah jïh noerh leah saemien gïeli, kultuvren jïh seabradahkejieleden båetije aejkie.</p>
<p>Noere saemien musihkerh jïh tjiehpiedæjjah leah våårtegs earoehtimmiem åadtjodh dan åvteste gellievoetem saemien kultuvren jïh gïelen sisnjeli vuesiehtieh.</p>
<p>Goh nasjovne daarpesjibie dej soptsesidie goltelidh, jïh naemhtie daajroem åadtjodh guktie dah tuhtjieh lea byjjenidh goh noere saemie daan biejjien.</p>
<p>Dah leah åvteguvvieh mejtie dovne Saemiedigkie jïh mijjieh goh laante edtjebe garmerdidh.</p>
<p>***</p>
<p>Goh tjirkijh mah leah saemien <em type="italic">åålmegistie </em>jïh saemien åålmegen <em type="italic">åvteste </em>veeljesovveme, Saemiedigkie lea vihkeles mandaatem åådtjeme. </p>
<p>Daelie stoerre veanhtadimmieh Saemiedigkien barkose dejtie minngebe njieljie jaepide. Tjirkijh stoerre laavenjassh sijjen uvte utnieh, mejtie edtjieh loetedh dan buaratjommesasse saemien åålmegen åvteste.</p>
<p>Manne Jupmelem birrem Saemiedigkien barkoem bueriesjugniedidh jïh daejnie bæjhkohtem 9. Saemiedigkie lea rïhpestamme.</p>
</body></document>

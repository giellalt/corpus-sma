<document xml:lang="sma" id="no_id"><header><title>Saemiedigkiebudsjedte 2022 – Budsjedte saemien voenges seabradahkide - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>329</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsbudsjettet-2022-et-budsjett-for-samiske-lokalsamfunn.17506.aspx?sprak=14</origFileName><parallel_text xml:lang="nob" location="sametingsbudsjettet_2022_-_et_budsjett_for_samiske_lokalsamfunn.html"/><parallel_text xml:lang="sme" location="samedikki_2022_buseahtta_-_sami_baikegottiid_buseahtta.html"/><parallel_text xml:lang="smj" location="samedikkebudsjaehtta_2022_-_budsjaehtta_same_lagosbajkijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saemiedigkiebudsjedte 2022 – Budsjedte saemien voenges seabradahkide</p>
<p>Saemiedigkieraerie lea daelie sov raeriestimmiem saemiedigkiebudsjedtese 2022 deelleme. Mierie Saemiedægkan lea læssanamme 2,9 % viertiestamme jaepine 2021, men gosse dejtie vihties joekedimmide destie gieseme, dellie Saemiedigkie ajve kompensasjovnem åådtjeme 8,66 millijovnh kråvnaj åvteste (1,6 %) åasalissiehtimmien gaavhtan. Saemiedigkieraerie læjhkan raereste gaajhkesh mah ryöktesth dåarjoem Saemiedigkeste åadtjoeh, læjhkan edtjieh kompensasjovnem åadtjodh åasalissiehtimmien gaavhtan mij lea 2,4 %.</p>
<p>– Mijjese vihkele saemien institusjovnh jïh organisasjovnh mah leah jearohke dåarjoste Saemiedigkeste eah edtjh læjjadidh faatoes maaksoen gaavhtan staatebudsjedtesne, jïh manne geerjene mijjieh maehtebe åasabijjiedimmiem gaajhkesidie tjirkedh, saemiedigkieraerie Runar Myrnes Balto jeahta. Runar Myrnes Balto    Árvu/Sámediggi</p>
<p>Stööremes budsjedtedåarjoe mubpien jaepien lea lissiehtimmie 4,3 mill. kråvnine jieliemidie. Daate lea bielie dehtie guhkiebasse barkoste Bïevn. St. 37 (2020-2021) Saemien gïele, kultuvre jïh seabradahkejielede – Jielemevåarome jielije saemien voenges seabradahkide.</p>
<p>–Jieliemidie dåarjoehtidh lea dejtie saemien voenges seabradahkide dåarjoehtidh, mej gåajkoe daerpies almetjh juhtieh. Daate akte vihkeles ulmie don orre saemiedigkieraaran, mij dam politihkeles laavenjostoebæjhkoehtimmiem fulkie, ”Biejjienaalkoe bæjhkoehtimmie», Myrnes Balto jeahta.</p>
<p>Saemiedigkieraerie lissiehtimmiem jieniebidie saemien institusjovnide raereste. Saemien Sijte lissiehtimmiem 7,3 millijovnh kråvnine åådtje mah edtjieh inhtsie gåetieleejjemem maeksedh dennie orre gåetesne. Beaivváš Sámi Našunálateáhter lissiehtimmiem 500 000 kråvnine åådtje, jïh raerie raereste Stormen gïelejarnge jïh Aarborten gïelejarnge ryöktesth dåarjoem åadtjoeh mubpien jaepien raejeste.</p>
<p>Budsjedteraeriestimmesne raerie sæjhta Saemiedigkien reeremem 2 mill. kråvnajgujmie nænnoestidh. Raerie raereste doh politihkeles dåehkieh Saemiedigkesne tjåenghkies 1 mill. kråvnah vielie åadtjoeh, jïh stoerretjåanghkoeståvroe 650 000 kråvnah åådtje juktie gïehtjedidh guktie Saemiedigkieveeljeme 2021 tjïrrehtamme sjïdti. Lissine raereste 1 mill. kråvnah akten lissie politihkeles raeriestæjjese, goh bielie dehtie politihkeles guhkiebasse barkoste stoerredigkiebïevnesinie jielije saemien voenges seabradahki bïjre.</p>
<p>– Biejjienaalkoe-raerie lea sïemes sjïdteme mijjieh edtjebe Saemiedigkien nænnoestidh, guktie maehtebe dåarjojne årrodh saemien seabradahkide ahkedh jienebi aamhtesesuerkiej sisnjeli. Tïjje doekoe aamhteseveahka lea verkebe læssanamme goh barkoefaamoe. Dan åvteste sïjhtebe saemiedigkiebudsjedtesne 2022 dam politihkeles jïh reereles barkoefaamoem lissiehtidh, guktie maehtebe meatan årrodh dan gelline prosessine goh gåarede doh minngebe njieljie jaepieh. Gosse dåehkide nænnoestibie dellie aaj dam politihkeles opposisjovnen barkoetsiehkiem nænnoestibie, saemiedigkieraerie Runar Myrnes Balto jeahta.</p>
<p><em type="italic">Daesnie maahtah lohkedh saemiedigkieraerien budsjetteuvtelassem. </em></p>
</body></document>

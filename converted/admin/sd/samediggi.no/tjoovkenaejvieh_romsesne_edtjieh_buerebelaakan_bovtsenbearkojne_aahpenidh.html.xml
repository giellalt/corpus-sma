<document xml:lang="sma" id="no_id"><header><title>Tjöövkenåejvieh Romsesne edtjieh buerebelaakan bovtsenbearkojne åahpenidh - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>335</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/kjokkensjefer-i-tromso-skal-bli-bedre-kjent-med-reinkjott.16245.aspx?sprak=14</origFileName><parallel_text xml:lang="nob" location="kjokkensjefer_i_tromso_skal_bli_bedre_kjent_med_reinkjott.html"/><parallel_text xml:lang="sme" location="romssa_gievkkanhoavddat_galget_oahppat_eambbo_bohccobierggu_birra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Tjöövkenåejvieh Romsesne edtjieh buerebelaakan bovtsenbearkojne åahpenidh</p>
<p><em type="italic">Daelie Romsan restauraanth edtjieh nuepiem åadtjodh saemien hearskah gåassoehtidh, goh njoektjeme jïh baahtsegh bovtseste. Goerehtimmieh mejtie Saemiedigkie lea dorjeme vuesehte restauraanth vielie daajroem sijhtieh bovtsenbearkoen bïjre goh navradahke. – Bovtsenbearkoe lea naakede dehtie aejliesommes bearkoste mij gååvnese jïh naakede dehtie buaratjommesistie maam daajram, saemiedigkieraerie Silje Karine Muotka (NSR) jeahta. </em></p>
<p>Prosjekte mij nommem <em type="italic">Máistu </em>åådtjeme lea gaavnedimmiesijjie dej gaskem mah bovtsenbearkoem faalehtieh jïh tjöövkenåejvieh. Evtiedimmie utniji gaskem vuesehte tjetskehkevoete jïh ïedtje beapmoste lea stoerre jïh sjïdtije. Jis restauraante edtja mubpijste joekehtadtedh dellie beapmoe maam desnie gåassohte tjuara vielie årrodh goh ajve beapmoe. Tjuara histovrije beapmoen duekesne årrodh man åvteste guessieh mah desnie byöpmedieh, dååjroeh sijjieh maam akt sjïere åadtjoeh. </p>
<p>– Daam ektiedidh dejtie mah bovtsenbearkoem faalehtieh joekoen hijvenlaakan sjeahta. Daesnie jïjnjh hijven jïh sjïere soptsesh saemien kultuvren bïjre, jïh dïhte nuepieh vadta dejtie mah bovtsenbearkoem faalehtieh, sijjen dorjesh doekedh jïh dan tjirrh aarvoem bovtsenbearkose lissiehtidh, saemiedigkieraerie Hans Ole Eira (Gk) jeahta.</p>
<p>Bovtsenbearkoen histovrije sæjhta jarngesne årrodh Máistu-prosjektesne. Gusnie bovtse lea gååteme jallh jåhteme, guktie bearkojne sjïdteme, men aaj soptsesh jïh njoelkedassh mah leah dorjesi bïjre.</p>
<p>– Restauraantesuerkie lea vihkele doekijh jïh daajroebievnijh noerhtenöörjen jïh saemien kultuvreste. Gåassoehtæjjah maehtieh histovrijen bïjre jïh daajroem bievnedh bearkoste mij maahta meatan årrodh Saepmiem jïh Noerhte-Nöörjem lutnjedh goh beapmoedestinasjovne, Eira jeahta.</p>
<p><em type="italic">Staaren tjöövkenåejvieh bööresovveme </em></p>
<p>Máistu lea skïereden 20.b. Romsesne jïh edtja öörnesovvedh beapmoeteaterisnie Skarvenisnie gusnie saemien jurjiehtæjja edtja aerpievuekien maalestahkh darjodh jïh åehpies noerhtenöorjen jurjiehtæjja edtja daajbaaletje maalestahkh darjodh seamma navradahkeste. Njoektjeme, baahtsege jïh soevesbearkoe leah jarngesne.</p>
<p>– Daate lea beapmoe mejnie mijjieh saemieh leah byjjenamme, jïh ij åedtjiebearkoe jïh burgere bovtseste mejtie daamtaj restauraantine gåassohte. Dan åvteste noerhtenöörjen jïh Romsan tjöövkenåejvieh bööredamme ihke dah edtjieh buerebelaakan bovtsine goh navradahke åahpenidh, ïedtjije Muotka jeahta.</p>
<p>Saemiedigkieraerieh Silje Karine Muotka jïh Hans Ole Eira Máistum rïhpestieh, jïh gåabpatjahkh tjïertestieh daate lea vihkele gaavnedimmiesijjie.</p>
<p>– Saemiedigkie lea daejnie ståantem barkeme, jïh vihkele saemien beapmoevuekieh jïh soptsesh vielie åehpies sjidtieh, gåabpatjahkh sïemes jiehtieh.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Silje Karine Muotka (NSR), mob. +47 984 87 576, </em><em type="italic">silje.karine.muotka@samediggi.no </em></p>
</body></document>

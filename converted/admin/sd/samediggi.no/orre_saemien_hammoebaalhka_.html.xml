<document xml:lang="sma" id="no_id"><header><title>Orre saemien hammoebaalhka  - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>324</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/ny-samisk-designpris.11029.aspx?sprak=14</origFileName><parallel_text xml:lang="nob" location="ny_samisk_designpris_.html"/><parallel_text xml:lang="sme" location="odda_sami_designbalkkasupmi.html"/><parallel_text xml:lang="smj" location="ada_same_habbmimbalkka_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Orre saemien hammoebaalhka</p>
<p><em type="italic">Saemiedigkie sæjhta eantan vielie saemien hammoem eevtjedh åvtese jïh dan gaavhtan baalhkam åajvoeh saemien hammoen åvteste joekede. – Mijjieh vielie saemien hammoeevtiedimmiem sïjhtebe jïh vuejnebe daate stoerre appellem åtna mij mijjese gellie orre nuepieh vadta, saemiedigkieraerie Silje K. Muotka jeahta (NSR). </em></p>
<p>Šoop Šoop edtja öörnesovvedh skïereden 6. jïh 7.b. Kunsthallesne Tråantesne jïh lea uvtemes akte biejjie saemien hammoedæjjide jïh dej nuepieh sijjen viermiem nænnoestidh, åesiestimmiem jïh sijjen maarkedelåhkoem lissiehtidh.</p>
<p>– Dïhte orre daan jaepien lea mijjieh edtjebe Šoop Šoop baalhkam joekedidh. Saemien hammoe lea joekoen åajvoeh jïh stoerre nuepieh åtna mïsse ïedtjem skreejrebe aktene saemien hammoe-areenesne, jïh dellie sïjhtebe aaj sjïere earoevadtesem vedtedh åajvoeh saemien hammoen åvteste, Muotka jeahta.</p>
<p>Baalhka vadtasåvva Šoop Šoop- Sámi design days, mij daan jaepien öörnesuvvieh skïereden 6. jïh 7. biejjien Kunsthallesne Tråantesne. Baalhkavitnije 50 000 kråvnah jïh baalhkam åådtje maam akte vytnesjæjja lea dorjeme.</p>
<p type="title" xml:lang="eng">Jury</p>
<p>Jurysne mij edtja baalhkam joekedidh, saemiedigkieraerie Silje K. Muotka, Gunvor Guttorm Karasjohkeste jïh Pär-Joel Utsi Jåhkåmåhkkeste Sveerjesne. Guttorm guhkies jïh vijries dååjrehtimmiem åtna duedtien sisnjelen jïh Utsi stoerre lahkoem dejnie gaskenasjonaale sïeltine Vaimo åtneme, mij gïehtelimmieh abpe veartenisnie e-åesiestimmine viehkehte.</p>
<p>Jury sæjhta sïeltide daej kriteriji mietie vuarjasjidh:</p>
<list><p type="listitem">Dah sijjen åejviedarjomem Saepmesne utnieh</p>
<p type="listitem">Vitnije maahta hijven dïenestasse jïh nænnoes sjïdtedæmman vuesiehtidh</p>
<p type="listitem">Dah positijve nettodåarjoem deellieh saemien - jïh/jallh voenges seabradahkese</p>
<p type="listitem">Dah leah saemien hammoem eevtjeme, aalkoeåålmegi aarvoejgujmie jïh nænnoesvoetine jarngesne, ussjedammes jïh vyörtegslaakan</p>
<p type="listitem">Aevhkie jis sïelte aktem dejstie saemien gïelijste nuhtjie åehpiedehtiemisnie sïelteste</p>
</list><p type="title">Lahkoe</p>
<p>Šoop Šoop- Sami design days voestes aejkien öörnesovvi goevten 2020 Romsesne. Voestes biejjien akte steegkeldh öörneme saemien hammoedæjjaj jïh åestiji gaskem, mearan mubpie biejjie lea ræhpas öörneme saemien hammoedæjjaj jïh vuartasjæjjaj gaskem.</p>
<p>– Illedahkh Šoop Šoopeste dæjmatjistie vuesiehtieh dovne saemien hammoedæjjah, åestijh jïh vuartasjæjjah lin joekoen madtjele öörneminie, jïh mijjieh sïjhtebe dan åvteste dam hijven barkoem mij lea dorjesovveme Šoop Šoopine, jåerhkedh jïh guhkiebasse evtiedidh. Daate lij raaktan akte lahkoe, Muotka jeahta.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Silje Karine Muotka (NSR) mob. +47 984 87 576, silje.karine.muotka@samediggi.no </em></p>
</body></document>

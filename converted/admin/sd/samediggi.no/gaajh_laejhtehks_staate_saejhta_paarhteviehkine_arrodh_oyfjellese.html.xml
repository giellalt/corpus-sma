<document xml:lang="sma" id="no_id"><header><title>Gaajh laejhtehks staate sæjhta paarhteviehkine årrodh Øyfjellese - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>249</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sterkt-kritisk-til-at-staten-vil-ga-inn-som-partshjelp-for-oyfjellet-wind.20506.aspx?sprak=14</origFileName><parallel_text xml:lang="nob" location="sterkt_kritisk_til_at_staten_vil_ga_inn_som_partshjelp_for_oyfjellet_wind.html"/><parallel_text xml:lang="sme" location="moaita_garrasit_go_stada_aigu_oasehasveahkkin_oyfjellet_windai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gaajh laejhtehks staate sæjhta paarhteviehkine årrodh Øyfjellese</p>
<p><em type="italic">Staate, Ålja- jïh energijedepartemeenten baaktoe, lea bæjhkoehtamme dah leah paarhteviehkie Øyfjellet Windese vuarjasjimmieaamhtesisnie Øyfjellet bïegkefaamoevierhkien bïjre. Saemiedigkieraerie Maja Kristine Jåma lea gaajh laejhtehks dïsse. – Mov mïelen mietie departemeente daejnie sæjhta meatan årrodh vigkiedaltesem enn tjerkebe lissiehtidh, saemiedigkieraerie Maja Kristine Jåma (NSR) jeahta. </em></p>
<p>Øyfjellet Wind jïh Jillen-Njaarke båatsoesïjte Helgelaanten digkiereaktesne gaavnedieh suehpeden, ekspropriasjovneaamhtesen sjïekenisnie Øyfjellet bïegkefaamoevierhkien bïjre. Staate, Ålja- jïh energijedepartemeenten baaktoe, sæjhta meatan årrodh gosse riektie edtja gïehtjedidh mejtie konsesjovnenænnoestimmie lea faamosne, jïh sov konsesjovnenænnoestimmiem voebnesjidh ekspropriasjovneaamhtesisnie Øyfjellet bïegkefaamoevierhkien bïjre.</p>
<p>– Departemeenten leah göökte råållah gorredidh. Dïhte edtja dovne gïehtjedidh dïhte båatsoen almetjeriekteles vaarjelimmiem seahkere jïh maehtedh voebnesjidh mejtie sijjen nænnoestimmieh leah faamosne. Ålja- jïh energijedepartemeente idtji buektehth daejtie göökte råållide krööhkestidh gosse paarhteguejmine Fovsene-aamhtesisnie sjïdtin, jïh dan åvteste maahta laejhtehks årrodh mejtie dam buektiehtieh Øyfjellesne aaj, Jåma jeahta.</p>
<p>Ålja- jïh energijedepartemeente konsesjovnem vedti Eolus Vindese (daelie Øyfjellet Wind) Øyfjellet bïegkefaamoevierhkiem Vaaptsen tjïeltesne Nordlaantesne tseegkedh jïh juhtiehtidh. Konsesjovneaamhtesen sjïekenisnie aaj jååhkesjimmie ekspropriasjovnese vadtasovvi. Øyfjellet bïegkefaamoevierhkien soejkesjedajve lea Jillen-Njaarken båatsoesïjten gåatomedajven sisnjelen.</p>
<p>Saemiedigkie lea aarebi gihtjeme maam departemeente sæjhta darjodh juktie hoksedh konsesjovneeaktoe baahtsemegeajnoen bïjre gåatomedajvese gorresåvva, jïh guktie dah sijhtieh båatsoen gaavnefedtie båetedh dej haestemigujmie mah leah jæjhteme dan gaavhtan konsesjovneeaktoe ij leah illesovveme.</p>
<p>– Mov reaksjovne lea tjarke dïsse maam staate daelie dorje. Ij maehtieh numhtie årrodh, båatsoesïjth vaenie vierhtiejgujmie tjuerieh reaktaprosessine staaten vööste tjåadtjodh aamhtesistie aamhtesasse juktie sijjen almetjereaktah hoksedh, Jåma minngemes jeahta.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>

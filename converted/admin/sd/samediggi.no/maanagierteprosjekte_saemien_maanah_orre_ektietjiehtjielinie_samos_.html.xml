<document xml:lang="sma" id="no_id"><header><title>Maanagïerteprosjekte Saemien maanah orre ektietjiehtjielinie (SáMOS) - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>139</wordcount><conversion_status type="standard"/><availability><free/></availability><multilingual/><origFileName>https://sametinget.no/barnehage/barnehageprosjektet-sami-manat-odda-searvelanjain-samos/?sprak=14</origFileName><parallel_text xml:lang="nob" location="barnehageprosjektet_sami_manat_odda_searvelanjain_samos_.html"/><parallel_text xml:lang="sme" location="manaidgardeproseakta_sami_manat_odda_searvelanjain_samos_.html"/><parallel_text xml:lang="smj" location="manajgarddeprosjaekta_same_mana_ada_sebrudaklanjan_samos_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Maanagïerteprosjekte Saemien maanah orre ektietjiehtjielinie (SáMOS)</p>
<p><em type="italic">Prosjekte Saemien maanah orre ektietjiehtjielinie edtja vïjhtine jaepine jarkelimmiem sjugniedidh saemien maanagïertestruktuvresne mij saemien filosofijem jïh aerpievuekien daajroem våaroeminie åtna. Prosjekte orriji ruffien 2023. </em></p>
<p>Daate sæjhta jiehtedh saemien maanagïerth edtjieh maehtedh saemien pedagogeles vuekiej mietie barkedh mah saemien gïelem, kultuvrem jïh aerpievuekien daajroem jarngesne utnieh jïh leah dan daajbaaletje saemien siebriedahkese sjïehtedamme.</p>
<p>Edtja tjåanghkoeh jïh seminaarh dotkijigujmie jïh universiteetigujmie tjïrrehtidh juktie juhteles saemien vuekieh damtijidh saemien kultuvren jïh filosofijen, gïelen jïh aerpievuekien daajroen mietie.</p>
<p>Pilotemaanagïerth ovmessie saemien dajvijste olkese veeljesuvvieh juktie saemien maanagïerten båetijem aejkiem hammoedidh. Gaajhkh maanagïerth jïh gaajhkh pedagogh edtjieh joekehtslaakan eadtjaldovvedh dovne maahtoeevtiedimmien tjïrrh jïh eadtjohkelaakan meatan årrodh sijjen daajrojne.</p>
<p>Saemien maanah orre ektietjiehtjielinie edtja abpe Saepmesne barkedh dan gaavhtan prosjekte lea meatan Saemien parlamentarihkeles raerien dahkoesoejkesjisnie. Saemiedigkieh sveerjen jïh såevmien bielesne leah Interreg-vierhtieh ohtsedeminie juktie maehtedh meatan årrodh prosjektesne.</p>
</body></document>

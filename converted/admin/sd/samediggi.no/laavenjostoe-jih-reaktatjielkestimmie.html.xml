<document xml:lang="sma" id="no_id"><header><title/><genre code="admin"/><author><unknown/></author><wordcount>420</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="sma"/><language xml:lang="eng"/></multilingual><origFileName>http://www.saemiedigkie.no/layout/set/print/Jielemh/Baaatsoe/Laavenjostoe-jih-reaktatjielkestimmie</origFileName><parallel_text xml:lang="nob" location="samarbeid-og-rettighetsavklaring.html"/><parallel_text xml:lang="sme" location="ovttasbargu-ja-vuoigatvuodacielggadeapmi.html"/><parallel_text xml:lang="smj" location="aktisasjbarggo-ja-riektatjielgadibme.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Laavenjostoe jïh reaktatjïelkestimmie / Båatsoe / Jielemh / Saemiedigkie - Sametinget</p>
<p type="title">Laavenjostoe jïh reaktatjïelkestimmie</p>
<p xml:lang="sme">21. Njukčamánnu 2014</p>
<p>Barkoedåehkie nöörjen-sveerjen båatsoekonvensjovnese sov raeriestimmiem jarkelimmide nöörjen/sveerjen båatsoekonvensjovnese deellie bearjadahken, njoktjen 21.b. nöörjen laanteburrie- jïh beapmoeministerese Sylvi Listhaug jïh Sveerjen voeneministere Eskil Erlandsson.</p>
<p>Barkoedåehkesne tjirkijh Saemiedigkijste Nöörjesne jïh Sveerjesne, Sveerjen saemiej rïjhkesiebreste jïh Nöörjen båatsoesaemiej rïjhkesiebreste. Barkoedåehkien åvtehke lea Ellinor Marita Jåma Nöörjen Saemiedigkeste.</p>
<p>Barkoedåehkie lea rååresjimmiej tjïrrh sïjtigujmie nöörjen jïh sveerjen bielesne aktem raeriestimmiem dorjeme akten orre konvensjovneteekstese. Barkoedåehkien lea stoerre veanhtadimmieh ihke reerenassh sijhtieh barkoedåehkien barkoem jïh raeriestimmiem våaroemasse bïejedh akten varke vihtiestæmman nöörjen-sveerjen båatsoekonvensjovneste.</p>
<p>Barkoedåehkie lea våaroemasse bïejeme laavenjostoelatjkoeh byöroeh åejvienjoelkedassine årrodh nøørjen jïh sveerjen sïjti gaskem. Dastegh ovgeahpan dellie tjuara voestegh pryövedh rååresjidh jïh dan mænngan kanne liktedh viehkine Båatsoegåatomemoenehtsistie.</p>
<p><em type="bold">-Edtja rååresjimmieh bielelen illedahkh loetedh viehkine Båatsoegåatomemoenehtsistie mij vihteste gusnie edtja gåatodh, gåessie edtja gåatodh jïh man gellie bovtsh edtja årrodh. Laejhtemeåårgane lea Overprøvings-moenehtse mij dam minngemosth nænnoestimmiem vaalta, barkoedåehkien åvtehke Ellinor Marita Jåma soptseste. </em></p>
<p><em type="bold">Goerehtalleme jïh gorredimmie gåatomereaktijste </em></p>
<p>Nasjovnaale båatsoepolitihke lea jaepieh doekoe nøørjen jïh sveerjen sïjti gåatomedajvh jarkelamme. Barkoedåehkie vuajna lea eevre daerpies dan båetijen aejkien raastendåaresth båatsoen gaavhtan, aktem reaktagoerehtallemem tjïrrehtidh juktie reaktavåaromem tjïelkestidh, guktie maahta gåatomevåaromem loetedh bielelen naan stoerre ovvaantoeh.</p>
<p>Såemies båatsoealmetjh eah leah provhkereaktam åådtjeme sijjen orre dajvide. Daate akte vihkeles bielie dejstie haestiemijstie mah guhkiem orreme dennie raastendåaresth båatsosne.</p>
<p><em type="bold">-Nasjovnaale politihke lea dam ovseekerevoetem sjugniedamme jïh byögkeles goerehtalleme jïh jååhkesjimmie reaktijste daejtie dajvide byöroe dam loetedh, Jåma jeahta. </em></p>
<p><em type="bold">Juvrh akte aajhtoe båatsose </em></p>
<p><em type="bold">-Akte stoerre juvretjïerte konvensjovnedajvesne gåabpaginie laantine. Daelie dïhte akte aajhtoe båatsoen ekonomeles, ekonomeles jïh kultuvrelle monnehkevoeten vööste gåabpaginie laantine. Juvrh jieliemassem gellide håvhtadieh, barkoedåehkien åvtehke Ellinor Marita Jåma jeahta. </em></p>
<p><em type="bold">-Nasjovnaale juvrepolitihke tjuara konsekvenside båatsose konvensjovnedajvesne gåabpaginie laantine krööhkedh, Jåma jeahta. </em></p>
<p><em type="bold">Vaarjelimmie båatsoen dajvijste </em></p>
<p>Ahkedh goerpedahkh gåatomedajvine dorjesuvvieh gåabpaginie laantine gusnie konvensjovne lea faamosne. Saemien bieleste dle vååjnoe goh gåatomedajvh eah naan vaarjelimmiem utnieh laakine jïh rïektesisnie.</p>
<p><em type="bold">-Sæjhta akte paradokse årrodh jis dïhte raastendåaresth båatsoe gorresåvva konvensjovnen tjïrrh, seamma tïjjen goh dïhte lea håvhtadamme arealegoerpedahkijste jeatjah bielijste, Jåma jeahta. </em></p>
<p><em type="bold">Vijriesåbpoe barkoe </em></p>
<p>Saemiedigkieraerie Henrik Olsen barkoedåehkiem gæjhta barkoen åvteste. Dïhte aaj gaajhkide sïjtide nøørjen jïh sveerjen bielesne gæjhta mah leah meatan orreme prosessesne.</p>
<p><em type="bold">-Saemiedigkieraerie veanhtede doh reerenassh Sveerjesne jïh Nöörjesne barkoedåehkien raeriestimmiejgujmie vijriesåbpoe berkieh. Vihkeles mijjieh aktem konvensjovnem åadtjobe mij gaajhki guejmiej reaktah jïh ïedtjh hijvenlaakan gorredieh, saemiedigkieraerie Henrik Olsen jeahta </em>. </p>
<p>Daesnie barkoedåehkien raeriestimmie jarkelimmide:</p>
<p xml:lang="nob">Den samiske arbeidsgruppas forslag til endringer i norsk-svensk reinbeitekonvensjon.pdf</p>
<p xml:lang="nob">383,40 kB</p>
<p>Lohkh vielie barkoen bïjre: http://www.sametinget.no/Naeringer/Reindrift/Norsk-svensk-reinbeitekonvensjon</p>
<p><em type="bold">Vielie bïevnesh: </em></p>
<p>Barkoedåehkien åvtehke: Ellinor Marita Jåma, + 47 916 13 460</p>
<p>Saemiedigkieraerie Henrik Olsen, + 47 907 75 219</p>
</body></document>

<document xml:lang="sma" id="no_id"><header><title>Akte sïlle guhkiebasse buerebe museumegåetien jïh saemien tjeahpoemuseumen vööste Karasjohkesne  - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>492</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/et-steg-videre-i-realiseringen-av-et-bedre-museumsbygg-og-samisk-kunstmuseum-i-karasjok.20735.aspx?sprak=14</origFileName><parallel_text xml:lang="nob" location="et_steg_videre_i_realiseringen_av_et_bedre_museumsbygg_og_samisk_kunstmuseum_i_karasjok.html"/><parallel_text xml:lang="sme" location="lavki_viidaset_buoret_museavistti_ja_sami_daiddamusea_realiseremis_karasjogas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Akte sïlle guhkiebasse buerebe museumegåetien jïh saemien tjeahpoemuseumen vööste Karasjohkesne</p>
<p><em type="italic">Lohkijetjaalege saemiedigkieraereste Maja Kristine Jåma (NSR). </em></p>
<p>Saemiedigkien stoerretjåanghkoe edtja gieltegs veeljemem darjodh ruffien, gosse stoerretjåanghkoe edtja veeljedh maam museumegåetide Sámiid Vuorká-Dávvirat (SVD) Karasjohkesne edtja utnedh båetijen aejkien, mij aaj saemien tjeahpoemuseumem feerhmie.</p>
<p>Saemiedigkieraerie lea dejtie konseptide vuarjasjamme mejtie Statsbygg lea guvviedamme, gusnie doh sjyöhtehke konsepth leah dam daaletje museumegåetiem stueriedidh jïh bueriedidh, jallh eevre orre gåetiem bigkedh. Vihkeles tjïertestidh gåabpegen alternatijvesne dle vihkeles dejtie vaarjelimmievyörtegs elementide jïh tjeahpoem gorredidh mah leah daan beajjetje gåetesne. Gåabpatjahkh leah hijven alternatijvh, men tjuara dej gaskem veeljedh – jïh veeljemem darjodh mij guhkiebasse stååresje.</p>
<p>Vuarjasjimmieh Statsbyggen juvnehtimmieh våaroeminie utnieh konseptesalkehtimmesne RiddoDuottarMuseatasse (RDM) Karasjohkesne mij illesovvi goeven 2021, jïh Saemiedigkien kultuvremojhtesefaageles vuarjasjimmie SVD:ste jaepeste 2022.</p>
<p>Saemiedigkieraaran lea vihkele orreme abpe prosessesne sjæjsjalimmievåarome våaroeminie åtna museume hijven mierieeaktoeh jïh evtiedimmienuepieh åådtje båetijen aejkien, seamma tïjjen goh histovrijem jïh dejtie vihkielommes histovrijen elementide vaarjele. Lissine joekoen vihkeles orreme museumem gorredidh jïh meatan vaeltedh soejkesjeprosessine, jïh museumen sjaavnjoeh jïh dej daerpiesvoeth goltelidh.</p>
<p>Dan gaavhtan Saemiedigkie dovne reeremedïedtem saemien museumi jïh daeveri åvteste åtna, jïh lea byjjesfaamoe kultuvremojhtesi åvteste, dellie vihkele gåetie mij edtja mijjen kultuvreaerpiem tjeekedh dovne åajvoeh sjædta, histovrijem vaarjele jïh lea ektietïjjen krïevenassi mietie. Reereme jïh bievneme mijjen kultuvreaerpiedaevierijstie vihties standardh krievieh. Seammalaakan saemien tjeahpoevåarhkose, mij annje sjiehteles gåetiem jïh vuesiehtimmiesijjiem fååtese.</p>
<p>Mijjen kultuvreaerpiedaeverh jïh tjeahpoevåarhkoe læssanieh jïh varke eah vielie våarhkoelokaaline tjaakenh, seamma tïjjen tjoerebe sijjiem gaavnedh goske jienebh daeverh gåetide båetieh. Mijjen tjeahpoe jïh kultuvreaerpie leah vyörtegs våajnoes årrodh vuartasjæjjide, jïh dah leah vyörtegs hijven hïejmem åadtjodh. Dennie hïejmesne dovne almetjh jïh daeverh leah vyörtegs jearsoe jïh hijven utnedh, jïh elmine jïh temperatuvrine gåetien sisnie mij mijjen guelhties klijmese sjeahta.</p>
<p>Guhkies prosesse orreme daan veeljemen raajan. Men, sjaavnjoe orrestehtemen bïjre museumistie jïh saemien tjeahpoemuseumen bïjre seamma nænnoeslaakan tjåådtje. Dellie maa tjoevkese vuertieminie mubpene gietjesne tunelleste. Daelie aktem sïllem lïhkebe båateme orre tjeahpoemuseumen jïh buerebe museumegåetien vööste Karasjohkesne.</p>
<p>Goh jeahtasovveme gåabpegh konsepth leah hijven. Jalhts Statsbygg jïh Saemiedigkien reektehtsh bueriedimmiem juvnehtieh aktine stueriedimmine daanbeajjetje museumegåeteste, gåetien kultuvrehistovrijen aarvoen gaavhtan, saemiedigkieraerie lea eajhnadovveme orre gåetiem juvnehtidh stoerretjåanghkose.</p>
<p>Juvnehtimmie lea dorjesovveme akten tjåenghkies jïh ellies vuarjasjimmien mietie. Mijjieh vuarjasjibie museume orre gåetine sæjhta sov seabradahkestillemem buerebelaakan illedh, jïh seamma tïjjen aktem sïllem lïhkebe båetedh saemien tjeahpoemuseumen vööste. Daate lea eevre saemiedigkieraerien aalkoebæjhkoehtimmien mietie; Biejjienaalkoebæjhkoehtimmie, gusnie libie dåajvoehtamme daaletje saemien institusjovnh nænnoestidh jïh hoksedh orre institusjovnh tseegkesuvvieh.</p>
<p>Tjïelke jïh tïjjelaejhtehks daerpiesvoete SVD:n museumegåetiem orrestehtedh, dan åvteste vaenie jarkelimmieh leah dorjesovveme rïhpestimmien mænngan 1972. Daate lij dovne våajnoes jïh tjyölkehke gosse saemiedigkieraerie museumem vaaksjoeji. Museumen leah vaarjelimmieaarvoeh arkitektuvren jïh tjeahpoen gaavhtan jïh seabradahken åvteste, jïh dan åvteste vihkeles eaktoe gosse orre gåetie tseegkesåvva, gaskem jeatjah Iver Jåksen tjeahpoe jïh interijööreelementh gorresuvvieh jïh meatan vaaltasuvvieh orre museumegåetien sïjse.</p>
<p>Saemiedigkien veeljeme konsepteste sæjhta stuvrije årrodh Kultuvredepartemeenten jïh reerenassen vijriebasse veeljemisnie aktene eventuelle mubpene boelhkesne. Mijjen leah stoerre veanhtadimmieh reerenassen guhkiebasse barkose aamhtesinie.</p>
<p>Men voestegh vihkeles jïh gieltegs digkiedæmman Saemiedigkien stoerretjåanghkosne aavodem, gusnie ulmie lea sïllh guhkiebasse båetedh SVD:n jïh saemien tjeahpoemuseumen bigkemesoejkesjinie Karasjohkesne.</p>
</body></document>

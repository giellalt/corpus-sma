<document xml:lang="sma" id="no_id"><header><title>Dåarjoe saemien musihkese jïh joejkese  - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>267</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-samisk-joik-og-musikk.10312.aspx?sprak=14</origFileName><parallel_text xml:lang="nob" location="stotte_til_samisk_joik_og_musikk.html"/><parallel_text xml:lang="sme" location="doarjja_sami_luohtai_ja_musihkkii.html"/><parallel_text xml:lang="smj" location="doarjja_juojggaj_ja_musihkkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dåarjoe saemien musihkese jïh joejkese</p>
<p><em type="italic">Saemiedigkieraerie tjåanghkan 1 224 692 kråvnah dåarjojne vadta bæjhkoehtæmman tjïjhtje albumijstie. Dejstie abpe golme debutalbumh. </em></p>
<p>Daan jaepien dåarjoem vadteme dovne aerpievuekien jïh daajbaaletje saemien joejkese jïh musihkese.</p>
<p>– Ohtsemh jïh joekedimmieh vuesiehtieh jïjnje gieltege sjugniehtåvva saemien musihken sisnjelen. Gellie sjangerh leah meatan jïh artisti lea joekoen jolle njieptjie, saemiedigkieraerie Henrik Olsen (NSR) jeahta.</p>
<p>Rieban BM Haglund musihkeproduksjovne 170 000 kråvnah dåarjojne åådtje juktie Åsá Márgget Antis debutealbumem bæjhkoehtidh aerpievuekien joejkine, gieltegs jeerehtsigujmie musihkekombinasjovnen sisnjelen joejke jïh daajbaaletje musihke.</p>
<p>Akte jeatjah mij dåarjoem åådtje juktie sov debutealbumem bæjhkoehtidh lea dïhte gellielaaketje jïh gieltegs artiste Lávre Johan Eira. Dïhte 200 000 kråvnah bæjhkoehtæmman åådtje.</p>
<p>Aaj musihkesïelte DAT O.S dåarjoem åådtje debutealbumem bæjhkoehtidh. Dah 100 692 kråvnah dåarjojne åadtjoeh juktie DJ iDJan debutealbumem bæjhkoehtidh. Lissine DAT O.S 200 000 kråvnah dåarjojne åådtje juktie albumem bæjhkoehtidh Beaivváš Sámi Našunálateáhteren konserteste Juoiggas jaepeste 2019.</p>
<p>Artiste Niko Valkeapää 174 000 kråvnah dåarjojne åådtje juktie albumem bæjhkoehtidh musihkine maam dorjeme Áillohaš-vuesiehtimmien sjïekenisnie Henie Onstad Kunstsenterisnie.</p>
<p>Musihkedåehkie KEiiNO 180 000 kråvnah dåarjojne åådtje produksjovnese jïh bæjhkoehtæmman albumistie <span type="quote" xml:lang="sme">«Guokte»</span>. Lissine Amundsen Riverwoods Studio 200 000 kråvnah dåarjojne åådtje juktie 8-spors saemien american-albumem bæjhkoehtidh.</p>
<p>Ulmie joekedimmiejgujmie lea hijven saemien musihkem åehpiedehtedh.</p>
<p>– Mijjieh tuhtjebe joekoen vihkele bæjhkoehtimmieh saemien musihkeste dåarjodh, joekoen dan åvteste saemien musihkerh jïh artisth eah dan gellie nuepieh utnieh sijjen musihkem bæjhkoehtidh, jïh saemien musihke akte vihkeles jïh sjïere bielie mijjen kultuvreste. Dan åvteste sjollehke vuejnedh ahkedh jienebh væjkele saemien artisth jïh musihkerh båetieh, saemiedigkieraerie Henrik Olsen jeahta.</p>
<p><em type="italic">Jis gihtjehtimmie jallh gyhtjelassh, gaskesadth saemiedigkieraeriem, Henrik Olsen (NSR), 907 75 219, henrik.olsen@samediggi.no </em></p>
<p>Bijjieguvvie saemien musihke- jïh joejkejoekedimmiej bijjeli tjaktjen 2020</p>
</body></document>

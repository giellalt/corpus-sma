<document xml:lang="sma" id="no_id"><header><title>Upmejesaemien gïele grammatihkegærjam åådtje - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>240</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/umesamisk-sprak-far-en-grammatikkbok.18924.aspx?sprak=14</origFileName><parallel_text xml:lang="nob" location="umesamisk_sprak_far_en_grammatikkbok.html"/><parallel_text xml:lang="sme" location="giellaoahppagirji_ubmisamegillii.html"/><parallel_text xml:lang="smj" location="ubbmemsamegiella_oadtju_grammatihkkagirjev_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Upmejesaemien gïele grammatihkegærjam åådtje</p>
<p><em type="italic">Hemnes umesaemien forum 226 000 kråvnah dåarjojne saemiedigkieraereste åådtje juktie upmejesaemien grammatihkegærjam darjodh. Saemiedigkieraerie Mikkel Eskil Mikkelsen (NSR) jeahta joekoen daerpies dagkarinie gærjine. </em></p>
<p>– Daejrebe stoerre sjaavnjoe upmejesaemien gïeline barkedh, jïh manne aavone upmejesaemien grammatihkegærja dorjesåvva jïh maahtam dam dåarjodh, Mikkelsen jeahta.</p>
<p>Dåarjoe lea bielie dehtie guhkiebasse barkoste Biejjienaalkoebæjhkoehtimmeste. Daan veeljemeboelhken saemiedigkieraerie sæjhta upmejesaemien gïelem nænnoestidh dagkeri råajvarimmiejgujmie jïh barkojne man åvteste gåarede upmejesaemien jieliehtidh.</p>
<p>Saemiedigkieraerie lea salkehtimmiem upmejesaemien gïeletsiehkien bïjre tjïrrehtamme. Dïhte vuesehte Saepmien nöörjen bielesne gïelefaageles vierhtieh jïh learoevierhtieh upmejesaemien gïelesne eah gååvnesh, jïh ij darhkh naakenh mah upmejesaemien soptsestieh. Salkehtimmesne tjåådtje learoevierhtieh leah eevre daerpies, jïh joekoen grammatihkesne.</p>
<p>– Dan gaavhtan gåarede upmejesaemien jieliehtidh, dan åvteste nuepie sjædta gïelekuvsjh öörnedh jïh upmejesaemien skuvlesne lïeredh, Mikkelsen jeahta.</p>
<p>Dïhte guhkiebasse ulmie Saemiedigkien strategijesne gïeleråajvarimmide Gïelelutnjeme, lea jienebh saemiestæjjah åadtjodh gaajhkine saemien gïeline. Jieliehtimmie upmejesaemien gïeleste læjhkan aktem stoerre politihkeles barkoem kreava. Stoerre haesteme gosse dan vaenie almetjh mah gïelem maehtieh.</p>
<p>Saemiedigkieraerie Mikkel Eskil Mikkelsen jeahta Saemiedigkie lea jearohke eadtjohke gïelebyjresijstie juktie upmejesaemien jieliehtidh. Barkoe nænnoes råajvarimmieh jïh dïedtem kreava dovne privaate almetjijstie, gïelebyjresijstie, voenges seabradahkijste, seabradahkeste, institusjovnijste, politihkerijstie jïh åejvieladtjijste.</p>
<p>– Jis edtjebe daejnie lyhkesidh, dellie tjuara almetjh årrodh mah sijhtieh upmejesaemien lïeredh jïh nuhtjedh. Koronapandemijetïjjen Saemiedigkie lea tjoereme soejkesjamme almetjetjåanghkoeh jieliehtimmien bïjre upmejesaemien gïeleste vuertiemasse bïejedh, men ibie gåajparosth jïh gegkiestibie mijjieh nuepiem åadtjobe almetjetjåanghkojde tjirrehtidh mubpien jaepien, Mikkelsen jeahta.</p>
<p><em type="italic">Jis gihtjehtimmie, gaskesadth </em><em type="italic">Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em><em type="italic">. </em></p>
</body></document>

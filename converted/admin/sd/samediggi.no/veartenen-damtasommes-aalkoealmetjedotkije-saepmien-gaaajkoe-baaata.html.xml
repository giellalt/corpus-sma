<document xml:lang="sma" id="no_id"><header><title/><genre code="admin"/><author><unknown/></author><wordcount>256</wordcount><conversion_status type="standard"/><availability><free/></availability><multilingual/><origFileName>http://www.saemiedigkie.no/layout/set/print/Lierehtimmie/Dotkeme-jih-jollebe-oeoehpehtimmie/Veartenen-damtasommes-aalkoealmetjedotkije-Saepmien-gaaajkoe-baaata</origFileName><parallel_text xml:lang="nob" location="verdens-mest-kjente-urfolksforsker-kommer-til-sapmi.html"/><parallel_text xml:lang="sme" location="mailmmi-eanemus-dovddus-eamialbmotdutki-boahta-sapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Veartenen damtasommes aalkoealmetjedotkije Saepmien gåajkoe båata / Dotkeme jïh jollebe ööhpehtimmie / Lïerehtimmie / Saemiedigkie - Sametinget</p>
<p type="title">Veartenen damtasommes aalkoealmetjedotkije Saepmien gåajkoe båata</p>
<p xml:lang="sme">14. Juovlamánnu 2015</p>
<p><em type="bold">AIEC2016, </em><em type="bold">Arktiske aalkoealmetji ööhpehtimmiekonferanse Guovdageaidnusne öörnesåvva njoktjen 14. – 17.b. mubpien jaepien. Åejviehåalije lea veartenen damtasommes aalkoealmetjedotkije Linda Tuhiwai Smith. </em></p>
<p>Linda Tuhiwai Smithen gærja aalkoealmetjedotkemen bïjre <span type="quote" xml:lang="eng">“Decolonizing methodologies”</span> olkese bööti jaepien 1999. Gærja lea pensume gelline universiteetine abpe veartenisnie jïh lea jarkoestamme gellide gielide. Smith gaskem jeatjah jeahta jillieveartenen daajroevuajnoe lea aaj sjïehtedamme jillieveartenen stuvremevuakan jïh aaj akte bielie faamoereeremistie.</p>
<p><em type="bold">-Smithen åssjaldahkh jïh daajroe leah almetjh madtjeldehteme abpe veartenisnie, jïh manne geerjene ihke åadtjoem dam govledh daesnie Saepmesne, Saemiedigkie presidente Aili Keskitalo jeahta. </em></p>
<p>Guovdageaidnuse båata AIEC2016 sjïekenisnie, Arctic Indigenous Education Conference 2016. Saemiedigkie jïh Saemien jïlleskuvle AIEC2016 öörnedieh njoktjen 14. – 17.b.</p>
<p>Evtebe arktiske gaskenasjovnaale ööhpehtimmiekonferanse öörnesovvi Iqaluitasisnie Kanadasne jaepien 2012, jïh daelie Saemiedigkie daam barkoem vaalteme.</p>
<p><em type="bold">100 almetjh meatan </em>Konferanse lea gaajhkesidie, men lea uvtemes ussjedamme ööhpehtimmie- jïh dotkemesuarkan, maanagïertedaltesistie dotkemasse. Konferansen ulmie lea dååjrehtimmieh jïh vuesiehtimmieh juekedh, jïh haestemh aalkoealmetji lïerehtimmesne digkiedidh, maanabaeleste jollebe ööhpehtæmman. Teema lea <span type="quote">«Jealajimmie – haestemh jïh orre vuajnoeh lïerehtimmesne»</span>. </p>
<p>Veanhtede medtie 120 almetjh båetieh dejstie joekehts arktiske dajvijste goh Saepmie, Kruanalaante, Kanada jnv. Åejviehåalije saemien bieleste lea Asta Balto, mij lea saemien pedagogihkine barkeme gellie jaepieh.</p>
<p><em type="bold">Nænnoestehteme lïerehtimmielaavenjostoste </em></p>
<p>Konferansen sjïekenisnie aaj akte ministeretjåanghkoe öörnesåvva man ulmie lea aktem latjkoem jååhkesjidh mij laavenjostoem nænnoestahta aalkoealmetji lïerehtimmien bïjre, gaskem jeatjah konferansi tjïrrh båetijen aejkien.</p>
<p>Tjåanghkoe öörnesåvva njoktjen 16.b. Daennie tjåanghkosne ööhpehtimmieministerh leah meatan dejstie jeatjah arktiske dajvijste jïh Saemiedigkien presidente.</p>
<p><em type="bold">Vielie bïevnesh konferansen nedtesæjrojne: </em></p>
<p xml:lang="eng">www.aiec2016.com</p>
</body></document>

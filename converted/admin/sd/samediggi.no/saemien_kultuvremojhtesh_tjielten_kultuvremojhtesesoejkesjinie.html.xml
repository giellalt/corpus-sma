<document xml:lang="sma" id="no_id"><header><title>Saemien kultuvremojhtesh tjïelten kultuvremojhtesesoejkesjinie - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>280</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samiske-kulturminner-i-kommunale-kulturminneplaner.10738.aspx?sprak=14</origFileName><parallel_text xml:lang="nob" location="samiske_kulturminner_i_kommunale_kulturminneplaner.html"/><parallel_text xml:lang="sme" location="sami_kulturmuittut_suohkaniid_kulturmuitoplanain.html"/><parallel_text xml:lang="smj" location="same_kultuvrramujto_suohkanij_kultuvrramujttoplanajn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saemien kultuvremojhtesh tjïelten kultuvremojhtesesoejkesjinie</p>
<p><em type="italic">Saemiedigkie prosjektine nïerhkeme mij edtja tjïeltide viehkiehtidh vaarjelimmievyörtegs saemien kultuvremojhtesh gorredidh sijjen soejkesjinie. </em></p>
<p>Prosjekten ulmie lea tjïelti daajroevåaromem nænnoestidh mah sijhtieh saemien kultuvremojhtesh meatan vaeltedh sijjen kultuvremojhtesesoejkesjidie. Rïjhkeantikvaare beetnehdåarjoem vadta prosjektese råajvarimmien tjïrrh Kultuvremojhtesh tjïeltine (daaroen KIK). Kultuvremojhtesesoejkesje lea bijjieguvvie vihkeles kultuvremojhtesi jïh kultuvrebyjrese bijjeli tjïeltesne, jïh edtja soejkesjem reeremen bïjre dejstie utnedh. Fïerhte tjïelte jïjtje tjïelkeste mah kultuvremojhtesh mah leah vaarjelimmievyörtegs jïh edtjieh meatan årrodh kultuvremojhtesesoejkesjidie. - Gellie tjïelth sijhtieh saemien kultuvremojhtesh meatan vaeltedh sijjen soejkesjidie jïh lahtestimmieh daarpesjieh dïsse. Prosjekten tjïrrh Saemiedigkie sæjhta eadtjohkelaakan meatan årrodh daennie barkosne, saemiedigkieraerie Hans Ole Eira (GK) jeahta. Aarebi Saemiedigkie vijries prosjektem tjïrrehtamme juktie jïjtsistie vaarjelamme saemien gåetieh tjïelkestidh jïh registreeredh. Daan aejkien uvtemes vaarjelamme saemien gåetieh mah leah tjoevkesisnie. Prosjekteboelhkesne edtja kriterijh jïh bijjieguvviem darjodh sjyöhtehke vaarjelimmievyörtegs saemien gåetiej bijjeli. - Dan åvteste vaarjelimmieraaste saemien gåetide lea 1917, sæjhta naa noere gåetieh årrodh mejtie edtja identifiseeredh goh vaarjelimmievyörtegs. Maahta vuesiehtimmien gaavhtan bielieh årrodh dejstie gåetijste mah tseegkesovvin dåaroejaepiej mænngan dejnie dajvine mah bualalgovvin Noerhte-Romsesne jïh Finnmarhkesne, såemies fievsieh laanteburresne, jallh gåetieh mah åtnasovvin båatsoen jïh göölemen sisnjeli, saemiedigkieraerie jeahta jïh lissehte: - Jalhts mijjen leah ovrehte 900 jïjtsistie vaarjelamme saemien gåetieh, dah leah bårrode stoerre dajvesne, Rørosen luvhtie Varangeren gåajkoe. Gellie tjïelth dan åvteste vaenie jallh ij naan vaarjelamme saemien gåetieh utnieh. Læjhkan lea nuepie dej leah vaarjelimmievyörtegs saemien gåetieh, jïh doh vaarjelimmievyörtegs gåetieh maehtieh mijjese vihkeles vuesiehtimmieh vedtedh guktie saemieh veasoejin mijjen lïhke åvtetje aejkien. Jis kultuvremojhtesesoejkesjinie barkh jïh leah jueriedisnie mejtie lea vaarjelimmievyörtegs gåetieh tjïeltesne mah byöroeh meatan årrodh? Gaskesadth maaje Saemiedigkine, jïh mijjieh sïjhtebe datnem viehkiehtidh. <em type="italic">Vielie bïevnesh jallh gihtjehtimmie, gaskesadtedh saemiedigkieraeriem Hans Ole Eira (SP), tlf. +47 918 61 471 jallh e-påaste: hans.ole.eira@samediggi.no </em></p>
</body></document>

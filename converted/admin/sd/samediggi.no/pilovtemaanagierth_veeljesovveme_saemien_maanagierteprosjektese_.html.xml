<document xml:lang="sma" id="no_id"><header><title>Pilovtemaanagïerth veeljesovveme saemien maanagïerteprosjektese  - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>250</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/pilotbarnehager-i-samisk-barnehageprosjekt-er-valgt-ut.4592.aspx?sprak=14</origFileName><parallel_text xml:lang="nob" location="pilotbarnehager_i_samisk_barnehageprosjekt_er_valgt_ut_.html"/><parallel_text xml:lang="sme" location="pilohtamanaidgarddit_manaidgardeproseavttas_leat_dal_valljejuvvon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Pilovtemaanagïerth veeljesovveme saemien maanagïerteprosjektese</p>
<p><em type="italic">Saemiedigkieraerie lea njieljie pilovtemaanagïerth veeljeme mah SáMOS-prosjekten tjïrrh edtjieh saemien maanagïerten båetijem aejkiem hammoedidh. </em>  </p>
<p>Doh njieljie maanagïerth mah leah pilovtemaanagïertine veeljesovveme daan aejkien leah: Suaja maanagïertesne Snåasesne, Álttá siida AS Altesne, Árran mánáigárdde AS Ájluoktesne jïh Badjemánáid beaiveruoktu AS Karasjohkesne.</p>
<p>Prosjketen tjïrrh SáMOS – Saemien maanah orre ektietjiehtjielisnie) edtja saemien maanagïertestruktuvrem jarkelidh vïjhte jaepine, våaroeminie saemien filosofijesne jïh aerpievuekien daajrojne. Ulmie pilovtemaanagïerteöörneginie lea maanagïertem saemiestehtedh jïh dan tjïrrh våaromem vedtedh Saemiedigkien SáMOS-prosjektese, juktie saemien maanagïertepedagogihkem jïh barkoevuekiem evtiedidh saemien maadthåssjaldahki mietie.</p>
<p>– Daelie SáMOS-prosjekte dan gåhkese båateme guktie dïhte vielie tjïelkelaakan edtja dotkedh jïh saemien barkoevuekieh evtiedidh saemien maanagïertigujmie ektine. Ïedtjije sjædta dam saemien pedagogihkeles evtiedimmiem bæjjese fulkedh åvtese, saemiedigkieraerie Mikkel Eskil Mikkelsen (NSR) jeahta,</p>
<p>Pilovtemaanagïerteöörnegasse uktsie ohtsemh böötin. Akte dejstie ohtsijijstie idtjin krïevenasside jååhkesjh juktie pilovtemaanagïertine sjïdtedh. Gosse pilovtemaanagïerth veeljesovvin dellie unnemes akte edtji julevsaemien dajveste årrodh, akte åarjelsaemien dajveste jïh akte noerhtesaemien dajveste, dovne mearoegaedteste, staareste jïh sislaanteste.</p>
<p>– Saemiedigkie lij vaajtelamme mijjieh meehtimh gaajhkh gaektsie maanagïerth pilovtemaanagïertine veeljedh, men vierhtiej gaavhtan tjoerebe evtiedimmiebarkojne nïerhkedh njieljie maanagïertine daan aejkien, Mikkelsen jeahta.</p>
<p>Saemiedigkieraerie aaj nænnoesti gosse nuepiem vadta pilovtemaanagïertine syökedh minngeben aejkien, dellie edtja daejtie maanagïertide, mah idtjin prioriteetem åadtjoeh daelie, orre ohtsijigujmie ektine vuarjasjidh. Daah maanagïerth leah: Luvlege maanagïerte jïh Ysterhagen maanagïerte, goevtese Svaale Rørosesne, Fossens maanagïerte Gáivuotnesne, Sentral maanagïerte Altesne jïh Guovssahas maanagïerte Romsesne.</p>
<p><em type="italic">Gihtjehtimmie vadtasåvva saemiedigkieraereste Mikkel Eskil Mikkelsen (NSR), tlf. + 47 917 42 161, </em><em type="italic">mikkel.eskil.mikkelsen@samediggi.no </em><em type="italic">Vielie bïevnesh prosjekten bïjre vadtasuvvieh SáMOS-prosjekten åvtehkistie, Ol-Johán Sikku, tlf. +47 902 23 804, </em><em type="italic">ol.johan.sikku@samediggi.no </em></p>
</body></document>

<document xml:lang="sma" id="no_id"><header><title>Joekedamme dåarjoe saemien lidteratuvrese - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>360</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildelt-stotte-til-samisk-litteratur.18871.aspx?sprak=14</origFileName><parallel_text xml:lang="nob" location="tildelt_stotte_til_samisk_litteratur.html"/><parallel_text xml:lang="sme" location="juolludan_doarjaga_sami_girjjalasvuhtii.html"/><parallel_text xml:lang="smj" location="juolloduvvam_doarjja_same_girjalasjvuohtaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Joekedamme dåarjoe saemien lidteratuvrese</p>
<p><em type="italic">Saemiedigkieraerie 1 251 400 kråvnah bæjhkoehtæmman saemien lidteratuvreste joekede. Orre saemien tjaelije lea dej gaskem mah dåarjoem åadtjoeh daan aejkien. </em></p>
<p>Se oversikt over alle tildelinger til litteratur høsten 2021</p>
<p>Saemiedigkieraerie 200 000 kråvnah dåarjojne vadta Forenkla forlagese bæjhkoehtæmman julevsaemien gærjeste <span type="quote">«Muv Divttasvuodna»</span>, maam Ronald Urheim lea tjaaleme. Gærja lea göökte guhkies essays mah tjaelijen hïejmesijjiem Hellmofjorden buerkiestieh dovne aarebi jïh daelie, jïh lissine tjaelije ussjedadta tjïeltenoeremen jïh mojhtesi bijjeli maanabaeleste rïjhkeraasten gåabpagihtie bieleste.</p>
<p>Gærja tjaalasovveme dovne julevsaemien jïh nöörjen gielesne jïh gærjesne guvvieh Urheimen byjjenimmeste man åvteste teekste lissie jielije sjædta.</p>
<p>Maja Kristine Jåma     – Vaenie almetjh mah julevsaemien gïelesne tjaelieh aalkovisnie, jïh dan åvteste sjollehke dagkeres manusem dåarjoehtidh, saemiedigkieraerie Maja Kristine Jåma (NSR) jeahta, guhte dïedtem åtna kultuvren åvteste saemiedigkieraeresne.</p>
<p type="title">Dåarjoe jarkoestimmide</p>
<p>Saemiedigkien stoerretjåanghkoe revideereme budsjedtesne 2021 aktem prioriteeremem sïjse bïeji jarkoestimmien bïjre lidteratuvreste maanide jïh noeride lidteratuvreöörnegen bijjelen. Daennie ohtsemeboelhkesne jienebh ohtsemh böötin jarkoestimmien bïjre gærjijste.</p>
<p>Tjihkkom Almmudahka Julevesaemien jarkoestimmiem bæjhkoehti gærjeste Alice i eventyrland dæjman jïh edtja daelie jåerhkemem dehtie gærjeste jarkoestidh <span type="quote">«Gjennom speilet»</span>. Berteme lea 95 000 kråvnah åådtjeme jarkoestæmman. Seamma berteme aaj 48 400 kråvnah åådtjeme juktie klassihkerem <span type="quote">«Den vesle tykke Janosch-boka»</span> julevsaemien gïelese jarkoestidh. Gærja lea åahpemes goh <span type="quote">«Panamaboka»</span>, jïh lea gærja golme soptsesigujmie dan onne beeretjen jïh onne tijkeren heamturen bïjre.</p>
<p>– Gaatesjen vaenie almetjh tjiehpieslidteratuvrem aalkovisnie julevsaemien gïelesne tjaelieh, jïh dan åvteste jarkoestimmieh daarpesjibie juktie hælloemeeteridie julevsaemien lidteratuvreste lissiehtidh. Hijven vuejnedh aktöörh baanese båetieh, goh Tjihkkom Almmudahka, mah raaktan klassihkerh jarkoestieh, Jåma jeahta.</p>
<p type="title">Videovefilmh</p>
<p>Lissine Trööndelagen fylhkengærjagåetie 250 000 kråvnah dåarjojne åådtje juktie barkoem jåerhkedh videovefilmh darjodh gusnie guvviegærjah jïh maanagærjah guvviejgujmie lohkeminie åarjelsaemien gïelesne.</p>
<p>– Jienebh eejhtegh leah gihtjeme vielie videovi jïh tjoejen bïjre maanagærjide, guktie dovne smaave maanah jïh dah mah eah åarjelsaemien ietniengïeline utnieh maehtieh åarjelsaemien govledh. Lea gieltege daam prosjektem jåerhkedh aaj mubpien jaapan, Jåma jeahta.</p>
<p>Lissine edtja jienebh gærjah jarkoestidh dovne paehpierisnie jïh e-gærjahammosne åarjelsaemien jïh pijtesaemien gïelese.</p>
<p>– Trööndelagen fylhkengærjagåetie lea stoerre barkoem dorjeme lidteratuvrem maanide jïh noeride jarkoestidh åarjelsaemien gïelese. Joekoen hijven vuejnedh dah jåerhkieh åarjelsaemien jarkoestimmiejgujmie barkedh, lissine dah aaj jarkoestimmieh pijtesaemien gïelese prioriteerieh.</p>
<p><em type="italic">Jis gyhtjelasse jallh gihtjehtimmie, gaskesadth saemiedigkieraeriem Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>

<document xml:lang="sma" id="no_id"><header><title>Bijjelen 7 millijovnh kråvnah saemien maanagïertide - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>410</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/over-7-millioner-kroner-til-samiske-barnehager.15733.aspx?sprak=14</origFileName><parallel_text xml:lang="nob" location="over_7_millioner_kroner_til_samiske_barnehager.html"/><parallel_text xml:lang="sme" location="badjel_7_miljovnna_ruvnno_sami_manaidgarddiide.html"/><parallel_text xml:lang="smj" location="badjel_7_millijavna_kravna_same_manajgardijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Bijjelen 7 millijovnh kråvnah saemien maanagïertide</p>
<p><em type="italic">Saemiedigkieraerie Mikkel Eskil Mikkelsen (NSR) lea aavone orre åarjelsaemien maanagïertem vuejnedh læstosne dåarjoedåastojigujmie saemien maanagïertide jïh goevtesidie. </em></p>
<p>Saemiedigkie fïerhten jaepien dåarjoem vadta saemien maanagïertide jïh saemien goevtesidie nöörjen maanagïertide, mah saemien gïelem jïh kultuvrem våaroeminie utnieh. Dåarjoe edtja råajvarimmide åtnasovvedh mah saemien aarvoeh, gïelem, kultuvrem jïh aerpievuekien daajroem evtiedieh. Ållesth dåarjoesumme 2021 lea 7.468.500,- kråvnah jïh dejtie joekedamme 22 saemien maanagïertide, jïh 10 saemien goevtesidie nöörjen maanagïertine. Ållesth 32 maanagïerth mah dåarjoem daehtie öörnegistie åådtjeme.</p>
<p>Se oversikt over hvilke samiske barnehager og avdelinger som har fått støtte i 2021</p>
<p>– Saemien maanagïerth jïh goevtesh joekoen vihkeles barkoem darjoeh nænnoestimmine maanaj saemien identiteeteste gosse åtnoem saemien gïeleste eevtjie jïh saemien kultuvren bïjre bievnieh, jïh Saemiedigkie sæjhta dåarjoeöörneginie daejnie viehkiehtidh, saemiedigkieraerie Mikkel Eskil Mikkelsen (NSR) jeahta.</p>
<p type="title">Orre saemien faalenasse åarjene</p>
<p>Tjaktjen 2021 orre åarjelsaemien maanagïertegoevtese Raarvihken tjïeltesne tseegkesåvva Raarvihken byjjenimmiejarngesne. Saemiedigkieraerie tuhtjie daate joekoen hijven, mestie jienebh åarjelsaemien maanah saemien maanagïertefaalenassem åadtjoeh.</p>
<p>Mikkel Eskil Mikkelsen    Sámediggi    – Saemien maanagïerth jïh saemien goevtesh leah joekoen vihkele saemien maanaj jieliedisnie. Vaajmoegïelen mietie (NBS 2016:18) saemien maanagïerth leah vihkielommes aktegsråajvarimmie juktie saemien gïelh gorredidh, vaarjelidh jïh jieliehtidh. Saemiedigkien bieleste libie dan åvteste aavone orre åarjelsaemien goevtese tseegkesåvva, Mikkelsen jeahta.</p>
<p>Abpe laantesne daelie vaenebh saemien maanah mah maanagïertefaalenassem åadtjoeh mij saemien gïelem, kultuvrem jïh aerpievuekien daajroem våaroeminie åtna, ållesth 711 maanaj raejeste 2020 696 maanaj raajan 2021. Stööremes giehpiedimmie orreme dåehkesne noerhtesaemien maanah, 649 maanaj raejeste 2020, 630 maanaj raajan 2021. Dåehkesne julevsaemien maanah låhkoe ånnanamme 31 maanaj raejeste 2020, 26 maanaj raajan 2021, mearan dåehkesne åarjelsaemien maanah læssene 31 maanaj raejeste 2020, 40 maanaj raajan 2021.</p>
<p type="title">Gellie vihkeles prosessh juhtieminie</p>
<p>Saemiedigkieraerie lea aarebi goerehtamme mejtie lea nuepie namhtah saemien maanagïertesijjiem sjïehtesjidh. Seamma tïjjen Storberget-moenehtse reektehtsem deelleme mij raereste tjïelth edtjieh eantan vielie dåarjoeh moenedh dejtie privaate saemien maanagïertide.</p>
<p>– Daanbien gellieh dejstie saemien maanagïertijste unnebe privaate aktöörh. Gosse jienebh moenehtsh raeriestimmieh deellieh mah sijhtieh konsekvensh utnedh saemien maanagïertide, Saemiedigkie tuhtjie vihkele hoksedh saemien maanagïerth daejrieh maam maehtieh gïehtelæmman veanhtadidh. Åvtese sæjhta jarkelimmieh maanagïertesuarkan båetedh man åvteste daerpies Saemiedigkie lea tjyölkehke. Manne aavodem raeriestimmine namhtah saemien maanagïertesijjien bïjre guhkiebasse barkedh, jïh hijven beetnehdåarjoeöörnegem tjirkedh, Mikkelsen jeahta.</p>
<p>Saemiedigkie saemien maanagïertefaalenassese Nöörjesne sjïehteladta ovmessie dåarjoeöörnegigujmie, mejtie maanagïerth Nöörjesne maehtieh ohtsedh. Maahta dåarjoem saemien gïelelïerehtæmman maanagïertesne åadtjodh, ohtsememierine skïereden 1.b. 2021 jallh dåarjoem ovmessie prosjektide mah saemien gïelem jïh kultuvremaahtoem eevtjieh, ohtsememierine golken 1.b. 2021.</p>
<p>Lohkh vielie dej ovmessie dåarjoej bïjre .</p>
<p><em type="italic">Gihtjehtimmie: Saemiedigkieraerie Mikkel Eskil Mikkelsen (NSR) E-påaste: </em><em type="italic">mikkel.eskil.mikkelsen@samediggi.no </em><em type="italic">jallh tell: 91742161 </em></p>
</body></document>

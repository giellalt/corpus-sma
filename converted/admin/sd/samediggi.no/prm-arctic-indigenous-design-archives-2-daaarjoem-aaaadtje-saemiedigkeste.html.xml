<document xml:lang="sma" id="no_id"><header><title>PRM: Arctic Indigenous Design Archives 2 dåarjoem åådtje Saemiedigkeste</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>284</wordcount><conversion_status type="standard"/><availability><free/></availability><multilingual/><origFileName>https://www.saemiedigkie.no/Saernievaaarhkoe/PRM-Arctic-Indigenous-Design-Archives-2-daaarjoem-aaaadtje-Saemiedigkeste</origFileName><parallel_text xml:lang="nob" location="prm-arctic-indigenous-design-archives-2-faar-tilskudd-fra-sametinget.html"/><parallel_text xml:lang="sme" location="prd-arctic-indigenous-design-archives-2-oazzu-doarjaga-samedikkis.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Arctic Indigenous Design Archives 2 dåarjoem åådtje Saemiedigkeste</p>
<p>Saemiedigkieraerie lea 150 000 kråvnah dåårjeme AIDA 2-prosjektese, mij akte laavenjostoeprosjekte gaskem Saemien jïlleskuvle, Saemien våarhkoe Såevmesne jïh Ájtte museume Sveerjesne.</p>
<p>Saemien jïlleskuvle, Saemien våarhkoe Ánarisnie Såevmesne jih Ájtte museume Jåhkåmåhkesne Sveerjesne leah 2017 raejeste 2019 raajan Interregprosjektem <em type="italic">AIDA - Arctic Indigenous Design Archives </em>tjïrrehtamme, jïh daelie sijhtieh daam prosjektem jåerhkedh aktine golmenjaepien prosjektine, man nomme AIDA 2. </p>
<p>AIDA:n ulmie lea orreme våarhkoem tseegkedh vytnesjæjjide jïh tjiehpiedæjjide, juktie naemhtie saemien hammoedimmiedaajroem vaarjelidh jïh vuesiehtidh guhkiebasse. Prosjektesne materijaalem vöörhkeme mij lea tjöönghkesovveme duedtieprosessine, goh sjissah, barkoepryövh, guvvieh, prievieh jïh maarhkededoekemematerijaale.</p>
<p>Duedtie-våarhkoeh åtnasuvvieh Saemien jïlleskuvleste duedtieööhpehtimmesne. Studeentide Saemien jïlleskuvlesne våarhkoeh jïh museume leah skraejriegaaltije lïerehtimmesne, gusnie aerpievuekien duedtine jïh vytnesjæjjaj persovneles histovrijinie åahpenieh, jïh aaj lierieh hammoedimmieåssjalommesidie digitaalelaakan vuesiehtidh.</p>
<p>Daelie prosjekte sæjhta jåerhkedh dåarjojne Saemiedigkeste, jïh prosjekten åvtehke lea duedtieprofessovre Gunvor Guttorm. AIDA 2-prosjektesne edtja leavloem bïejedh innovasjovnese gusnie duedtie jïh våarhkoe edtjieh våaroeminie årrodh, seamma tïjjen goh edtja illedahkide orrelaakan vuesiehtidh. Prosjektesne sijhtieh barkoevuekide <span type="quote">«aalkoealmetji vuekiej mietie»</span>ï, mij sæjhta jiehtedh barkoevuekide saemien goerkesasse jïh vuekide sjïehtedidh.</p>
<p>–Joekoen hijven laavenjostoe institusjovni gaskem saemiedehtemem eevtjie dej barkojne, seamma tïjjen goh dïhte tjïelke nåhtojne sjædta saemien vytnesjæjjide, saemiedigkiepresidente Aili Keskitalo (NSR) jeahta.</p>
<p>Dah edtjieh AIDA 2-prosjektem golme njieptjine tjirrehtidh. 2020 AIDA 2 sæjhta hammoedimmiem jih laavenjostoem aktöörigujmie prioriteradidh. 2021 sæjhta aalkoealmetji våarhkoeh, kurateringem jih sjïehtedimmiem goerehtidh. 2022 innovasjovnem jih tseegkemem orre duedtienuepijste jarngesne åtna.</p>
<p>–Vihkeles duedtiem orrestidh duedtieinnovasjovni tjïrrh. Joekoen vihkeles vytnesjæjjah daelie nåhtoem innovasjovneste åadtjoeh jïh åadtjoeh barkedh juktie orre maarhkedem jaksedh mij lea båetijen aajkan sjïehtedamme, saemiedigkieraerie Silje K. Muotka (NSR) jeahta.</p>
<p>Dåarjoe lea vaaltasovveme dåarjoeöörnegistie Regijovnaale evtiedimmie.</p>
<p><em type="italic">Jis gihtjehtimmiem sïjhth jallh dov leah gyhtjelassh, gaskesadth saemiedigkieraeriem Silje Karine Muotka (NSR), mob. +47 984 87 576, silje.karine.muotka@samediggi.no </em></p>
</body></document>

<document xml:lang="sma" id="no_id"><header><title>Gie histovrijem eekie? Serteme vuesiehtimmeste NTNU Vitenskapsmuseetistie Rørosmuseetese - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>300</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/hvem-eier-historien-overforing-av-utstilling-fra-ntnu-vitenskapsmuseet-til-rorosmuseet.7883.aspx?sprak=14</origFileName><parallel_text xml:lang="nob" location="hvem_eier_historien_overforing_av_utstilling_fra_ntnu_vitenskapsmuseet_til_rorosmuseet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gie histovrijem eekie? Serteme vuesiehtimmeste NTNU Vitenskapsmuseetistie Rørosmuseetese</p>
<p><em type="italic">Saemiedigkieraerie lea 182 500,- kr dåarjojne vadteme juktie vuesiehtimmiem Gie histovrijem eekie? NTNU Vitenskapsmuseetistie Rørosmuseetese sertedh. </em></p>
<p>Vitenskapsmuseet vuesiehtimmiem darjoeji, Saemien Sijtine jïh Rørosmuseetinie ektine, heevehtimmien sjïekenisnie Tråante 2017 – 100-jaepienheevehtimmie saemiej voestes rïjhketjåanghkoen åvteste Tråantesne mij öörnesovvi goevten 6.b. 1917. Daan raajan ajve Vitenskapsmuseet daam vuesiehtimmiem vuesiehtamme.</p>
<p>Vuesiehtimmien tjïrrh åådtje veelebe åahpenidh sjïere åarjelsaemien daeverigujmie mejtie ij leah aarebi vuesiehtamme. Orre arkeologeles gaavnoeh jïh orre dotkemevuekieh vuesiehtieh saemien leah Åarjel-Nöörjesne orreme sagke aarebi goh daan raajan jeahteme.</p>
<p>Rørosmuseet lea daelie faalenassem åådtjeme vuesiehtimmiem vuesiehtidh jïh sæjhta dam rïhpestidh skïereden 2020.</p>
<p>– Joekoen vihkeles dagkerh joekoen sjïere daeverh mah leah daennie vuesiehtimmesne, guesside faalehtidh jïh vuesiehtidh mah museuminie minnieh saemien årromedajvine, saemiedigkieraerie Henrik Olsen (NSR) jeahta.</p>
<p>Juktie maehtedh vuesiehtimmiem orre lokaaline vuesiehtidh lea daerpies såemies råajvarimmiejgujmie jïh sjïehtedimmiejgujmie mah maaksoeh vedtieh: Såemies teeksth vuesiehtimmesne leah ryöktesth tjaalasovveme installasjovnine mah leah dabran vuesiehtimmielokaalesne, jïh dejtie tjuara sertedh jïh darjodh akten orre duakan. Gosse daeverh museumevåarhkojste lååjkede striengkies krïevenassh biejesuvvieh guktie edtja daevieridie gïetedidh jïh gorredidh jïh klijman bïjre vuesiehtimmielokaalesne.</p>
<p>Gie histovrijem eekie? lea juakasovveme ovmessie teemine mah leah vuesiehtamme daeveri tjïrrh. Gaskem jeatjah åådtje aerniem vuejnedh faamoemagasijneste Aursjøen, skulptuvre tjåerveste, maalle derhviegåeteste jïh ij goh unnemes biehkieh aktede gievreste. Tjåanghkan daah, jïh aaj gellie jeatjah daeverh, guhkies tïjjem saemien åvtehistovrijistie vuesiehtieh jïh aktem vielie vijriesåbpoe geografeles vijriedimmiem mij hijvenlaakan sjeahta vuesiehtimmesne, joekoen sjïehtedamme maanaj jïh noeri vööste.</p>
<p>– Gaajhkh råajvarimmieh mah maehtieh daajroeh jïh bïevnesh vedtedh saemien baelien bïjre Rørosesne, joekoen sjïehtedamme maanaj jïh noeri vööste, leah joekoen vihkeles. Vuesiehtimmesne jïjnje sjyöhtehke bïevnesh mah identiteetem nænnoestieh, mah maehtieh meatan årrodh saemien maanaj jïh noeri jïjtjegoerkesem nænnoestidh, jïh viehkiehtidh dam saemien våajnoes darjodh dajven daarojde, saemiedigkieraerie Henrik Olsen jeahta.</p>
<p><em type="italic">Vielie bïevnesh jallh gihtjehtimmie, gaskesadth saemiedigkieraeriem Henrik Olsen (NSR) +47 907 75 219, jallh e-påaste: henrik.olsen@samediggi.no </em></p>
</body></document>

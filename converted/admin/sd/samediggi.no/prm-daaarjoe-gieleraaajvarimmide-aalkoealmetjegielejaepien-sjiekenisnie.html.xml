<document xml:lang="sma" id="no_id"><header><title>PRM: Dåarjoe gïeleråajvarimmide aalkoealmetjegïelejaepien sjïekenisnie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>514</wordcount><conversion_status type="standard"/><availability><free/></availability><origFileName>https://www.saemiedigkie.no/Saernievaaarhkoe/PRM-Daaarjoe-gieleraaajvarimmide-aalkoealmetjegielejaepien-sjiekenisnie</origFileName><parallel_text xml:lang="nob" location="prm-gir-stoette-til-spraaktiltak-i-forbindelse-med-urfolksspraakaaret.html"/><parallel_text xml:lang="sme" location="prd-adda-doarjaga-gielladoaibmabijuide-algoalbmotgiellajagi-oktavuodas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRM: Dåarjoe gïeleråajvarimmide aalkoealmetjegïelejaepien sjïekenisnie</p>
<p>Saemiedigkieraerie mahte 800.000 kråvnah dåarjojne vadta ovmessie gïeleråajvarimmide mïerhkesjimmien sjïekenisnie EN:n gaskenasjonaale jaepeste aalkoealmetjegïelide 2019. Saemiedigkiepresidente Aili Keskitalo lea aavone saemien gïelh våajnoes dorjesuvvieh joekehtslaakan.</p>
<p>– Mijjen gïelh leah mijjen vihkielommes identiteetevæhtaj gaskem jïh vihkeles kultuvreguedtije. Manne aavodem jeenjesh joe skraejriem vaalteme saemien gïelh våajnoes darjodh jïh gïelide eevtjedh, saemiedigkiepresidente Aili Keskitalo jeahta.Saemiedigkie lea daan raajan 774 000 kråvnah dåårjeme 1,1 millijovnh kråvnijste mah edtjieh sjïerelaakan råajvarimmide juhtedh mah saemien gïelh våajnoes darjoeh gïelejaepien sjïekenisnie IYIL 2019.</p>
<p type="title">Daesnie dåarjoeh Saemiedigkieraereste:</p>
<p><em type="italic">Kvænangen tjïelte 30 000 kråvnah </em>dåarjojne åådtje prosjektese Gïeline åahpenidh. Prosjekte edtja saemien tjaaleldh, njaalmeldh jïh visuellelaakan våajnoes darjodh, jïh orre gïeleareenah sjugniedidh. Tjïelte sæjhta gaskem jeatjah saemien våajnoes darjodh lïhkes bovresne jïh tjïelten byögkeles gåetine tsïeglesjimmien tjïrrh. Prosjekte edtja aaj noeride skreejrehtidh gïelem nuhtjedh jeatjah sijjine goh skuvlesne, gaskem jeatjah darjomeiehkedem noeride öörnedidh. </p>
<p>Saemiesiebrie Altesne <em type="italic">Álttá sámiid searvi 132.000 kråvnah </em>dåarjojne åådtje akten prosjektese mij edtja tjoevkesem bïejedh Alta-aksjovnese 40 jaepiej juassah. Prosjektesne gïele, histovrije jïh duedtie leah jarngesne. </p>
<p>Soejkesje lea bussine mïnnedh gaajdine Null-punktesne sijjesne Stilla, desnie gusnie gïrrijh 40 jaepiej juassah jïjtjemse lïenghkine vïedteldin juktie deepmesjimmien vööste gïrredh Alta-Guovdageaidnu-jeanoste. Bussetuvren mænngan håalome sjædta Álttá Siidesne jïh digkiedimmie dan mænngan. Mænngan aaj duedtie-LAN sjædta bearjadahken raejeste aejlegen raajan goh jïjtjeraarehke öörnedimmie, jïh desnie saemien jïh duedtie edtjieh jarngesne årrodh.</p>
<p><em type="italic">Wikimedia Norge 200.000 kråvnah </em>dåarjojne åådtje prosjektese Saemien digitaale gïeleareenah. Dah sijhtieh pilovtem akten ööhpehtimmiesoejkesjasse Wikipedia-redigeradæmman evtiedidh saemien gïeline. Barkoe daejnie pilovtine lea prosjektesæjroem darjodh Wikipediesne, jarkoestimmieh darjodh jïh ööhpehtimmiematerijellem evtiedidh. </p>
<p>Wikimedia Nöörje Saemien jïlleskuvline jïh Universiteetine Romsesne laavenjostoe. Gaervies illedahke dehtie tjïrrehtamme pilovteprosjekteste gaskem jeatjah orre jïh bueriedamme artihkelh sjædta tjaalasovveme Wikipediesne noerhtesaemien gïelesne.</p>
<p><em type="italic">Aarborten tjïelte 150 000 kråvnah </em>dåarjojne åådtje gïeleråajvarimmide saemien gïelevåhkosne golken 2019. Dellie akte abpe våhkoe sjædta gïeledåarjojne maanide jïh geerve almetjidie, jïh dellie gaajhkh darjomh edtjieh åarjel- jïh noerhtesaemien gïeline laavkodh. </p>
<p>Dah edtjieh gaskem jeatjah jienebh ovmessie barkoetjåanghkoeh öörnedidh maanide jïh noeride, gaskem jeatjah teateren, graffitin jïh daanhtsoen sisnjeli. Dah edtjieh aaj konsertem öörnedidh jïh gïelen jïh identiteeten bïjre soptsestidh aktine saemien artistine. Dah aaj mojhteseseminaarem jïh vuasahtallemem Gaebpien Gåstan / Gustav Kappfjell jïh Jaahkenelkien Aannan /Anna Jakobsen barkoen bïjre soejkesjamme, mah åarjelsaemien gïelem vaarjelin jïh bæjjese lutnjin, jïh konsertem soejkesjamme dej jieledebarkoejgujmie.</p>
<p><em type="italic">Daan raajan 262.000 kråvnah saemien gïelejarngide dåårjeme mah leah darjomh soejkesjamme gïelevåhkoen, jïh jarngh leah fïereguhte 30.000 kråvnaj raajan åådtjeme darjomedåarjojne. </em></p>
<list><p type="listitem">Sámi giella- ja kulturguovddáš – Porsáŋgu/Porsanger</p>
<p type="listitem">Giellasiida – Gáivuotna/Kåfjord</p>
<p type="listitem">Várdobáiki sámi guovddáš – Evenašši/Evenes</p>
<p type="listitem">Deanu giellagáddi – Deatnu/Tana</p>
<p type="listitem">Aajege - Saemien gïele- jïh maahtoejarnge – Röörose/Røros</p>
<p type="listitem">Ástávuona giellagoahtie – Loabát/Lavangen</p>
<p type="listitem">Gïelem nastedh – Snåase/Snåsa</p>
<p type="listitem">Storfjord språksenter – Omasvuotna/ Storfjord</p>
<p type="listitem">Gïeleaernie – Raarvihke/Røyrvik</p>
</list><p type="title">Saemien gïelevåhkoe</p>
<p>Saemien gïelevåhkoe, mij öörnesåvva golken 21.- 27.b. 2019 abpe laantesne, lea Saemiedigkien åejviemïerhkesjimmie EN:n gaskenasjonaale jaepeste aalkoealmetjegïelide. Raaktan daan våhkoen saemien gïelh edtjieh govledh jïh vååjnedh gaajhkem lehkiem.</p>
<p>Saemiedigkiepresidente Aili Keskitalo gaajhkesidie haasta meatan årrodh saemien gïelevåhkosne.</p>
<p>– Manne gegkestem gaajhkesh dovnesh sijhtieh meatan årrodh mïerhkesjidh jïh meatan årrodh öörnedimmine saemien gïelevåhkoen sjïekenisnie, jïh naemhtie viehkiehtidh guktie gïelevåhkoe dïhte gïelelutnjeme sjædta maam saemien gïelh daarpesjieh, Keskitalo jeahta.</p>
<p><em type="italic">Jis dov lea gyhtjelassh jallh gihtjehtimmiem sïjhth, gaskesadth saemiedigkiepresidentem Aili Keskitalo , mob. +47 971 29 305. </em></p>
</body></document>

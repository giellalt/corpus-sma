<document xml:lang="sma" id="no_id"><header><title>29,1 millijovnh kråvnah saemien learoevierhtieevtiedæmman - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>414</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/29-1-millioner-kroner-til-samisk-laremiddelutvikling.16502.aspx?sprak=14</origFileName><parallel_text xml:lang="nob" location="29_1_millioner_kroner_til_samisk_laeremiddelutvikling.html"/><parallel_text xml:lang="sme" location="29_1_miljovnna_ruvnno_sami_oahpponeavvoovdanahttimii.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">29,1 millijovnh kråvnah saemien learoevierhtieevtiedæmman</p>
<p><em type="italic">Saemiedigkieraerie lea dåarjoem evtiedæmman saemien learoevierhtijste dåårjeme mah ulmide orre learoesoejkesjinie gorredieh. Saemiedigkie lea stööremes bieliem vierhtijste dåårjeme ööhpehtæmman saemien gïeleste goh faage, jïh learoevierhtide mah teemah faagi dåaresth feerhmieh. </em></p>
<p>Daan jaepien Saemiedigkie lea learoevierhtieh gïelefaagide noerhte-, julev- jïh åarjelsaemien gïelesne prioriteereme. Gosse lea sjïehteladteme learoevierhtiej bïjre maadthlierehtimmesne, Saemiedigkie lea faagide saemien, seabradahkedaajroe jïh seabradahkefaage prioriteereme. Lissine learoevierhtieh prioriteereme daejnie teemine: Almetjehealsoe jïh jieledehaalveme jïh demokratije jïh meatanårrojevoete. Lissine dejtie neebneme faagide Saemiedigkie lea prioriteereme digitaale learoevierhtieh jïh learoevierhtieh mejtie gåarede varke evtiedidh.</p>
<p>Tjaatsege bijjieguvvine gaajhki dåarjoejgujmie learoevierhtide 2021</p>
<p>Naemhtie ållesth dåarjoesummem joekedamme: 33 proseenth vierhtijste learoevierhtide juhtieh mah golme gïeline dorjesuvvieh. 32 proseenth vierhtijste noerhtesaemien learoevierhtide juhtieh, 20 proseenth julevsaemien learoevierhtide jïh 15 proseenth åarjelsaemien learoevierhtide.</p>
<p>– Åajvahkommes libie mijjen ulmieh jakseme jaapan 2021, saemiedigkieraerie Mikkel Eskil Mikkelsen (NSR) jeahta, mij aavode Saemiedigkie gellie hijven ohtsemh dåastoeji gusnie ulmie lea orreme saemien gïeli båetijen aejkiem, jïh ööhpehtimmiem saemiengïelesne nænnoestidh jïh evtiedidh.</p>
<p type="title">Aavone juktie maehtedh julevsaemien learoevierhtieh dåarjodh</p>
<p>Mikkel Eskil Mikkelsen (NSR)     Saemiedigkie lea tjïjhtje learoevierhtieprosjekth saemien gïelese dåårjeme voestes jïh mubpiengïeline, noerhte-, julev- jïh åarjelsaemien gïelesne. Lissine libie julevsaemien learoevierhtieh eatnemefaagese dåårjeme 1. – 4. daltesasse. Saemiedigkieraerie Mikkelsen aavode nuepie gååvnesi beetnegh dåarjodh juktie learoevierhtieh julevsaemien gïelese jarkoestidh.</p>
<p>– Joekoen daerpies julevsaemien learoevierhtiejgujmie gaajhkine daltesinie, dovne voestes- jïh mubpiengïeline, jïh daerpies learoevierhtieh gååvnesieh mah learohki gïele- jïh baakoetjiertevåaromem lissiehtieh jïh nænnoestieh. Prosjekten stoerre aevhkie lea prosjekte lea aalkeme dej daerpiesvoeti mietie mejtie julevsaemien skuvleaarkebiejjie åtna, jïh prosjektesne lohkehtæjjah mah leah julevsaemien dajvesne.</p>
<p>Daan jaepien dåarjojne Saemiedigkie aaj vïjhte prosjekth dåårjeme mah teemah faagi dåaresth åtneme mejtie Saemiedigkie lea veeljeme prioriteeredh, jïh dah golme saemien gïeline dorjesuvvieh. Daah prosjekth leah vijries, abpe maadthskuvle jïh jåarhkelierehtimmie. Lissine maahta aaj såemies learoevierhtieh maanagiertine nuhtjedh. Teemah faagi dåaresth leah orre bielieh learoesoejkesjen bijjemes ulmijste.</p>
<p type="title">Haestemh</p>
<p>Saemiedigkie aaj vierhtieh dåårjeme göökte prosjektide mah leah sjïere sjïehteladteme learoevierhtiej bïjre. Dej minngemes jaepiej Saemiedigkie lea vaenie ohtsemh dååsteme juktie sjïere sjïehteladteme learoevierhtieh evtiedidh</p>
<p>– Daate lea haesteme maam Saemiedigkie byöroe bæjjese vaeltedh Statped/Saemien sjïerepedagogeles dïenesjinie, jïh vuarjasjidh guktie edtja sjïehteladtedh juktie evtiedimmiem learoevierhtijste daan learohkedåahkan bueriedidh, Mikkelsen jeahta.</p>
<p>Saemiedigkie lea daan jaapetje ohtsemebaseereme dåarjojne, Saemiedigkien dahkoesoejkesjem learoevierhtieevtiedæmman bæjjese fulkeme, jïh gaatesjen vuejnebe ij iktesth ohtsemh båetieh dejtie prioriteereme faagide.</p>
<p>– Daelie edtja dahkoesoejkesjem daerpiesvoeten mietie orrestidh, jïh daelie vihkele sjædta utnijigujmie gaskesadtedh dej daerpiesvoeti bïjre mah gååvnesieh, jïh mah faagh mah byöroeh voestes prioriteetem åadtjodh gosse vierhtieh dåårje båetijen aejkien, Mikkelsen jeahta.</p>
<p><em type="italic">Jis gihtjehtimmie gaskesadth saemiedigkieraeriem Mikkel Eskil Mikkelsen (NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>

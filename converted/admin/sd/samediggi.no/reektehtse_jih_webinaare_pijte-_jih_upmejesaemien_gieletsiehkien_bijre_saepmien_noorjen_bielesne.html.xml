<document xml:lang="sma" id="no_id"><header><title>Reektehtse jïh webinaare pijte- jïh upmejesaemien gïeletsiehkien bïjre Saepmien nöörjen bielesne - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>288</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-og-webinar-om-situasjonen-for-pite-og-umesamisk-pa-norsk-side-av-sapmi.14363.aspx?sprak=14</origFileName><parallel_text xml:lang="nob" location="rapport_og_webinar_om_situasjonen_for_pite-_og_umesamisk_pa_norsk_side_av_sapmi.html"/><parallel_text xml:lang="sme" location="raporta_ja_webinara_bihtan-_ja_ubmisamegielaid_dili_birra_norgga_beale_samis_.html"/><parallel_text xml:lang="smj" location="diedadus_ja_webinarra_bihtam-_ja_ubbmemsamegielaj_dile_birra_vuona_bielen_samen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Reektehtse jïh webinaare pijte- jïh upmejesaemien gïeletsiehkien bïjre Saepmien nöörjen bielesne</p>
<p><em type="italic">Saemiedigkie reektehtsh pijte- jïh upmejesaemien gïeletsiehkien bïjre Saepmien nöörjen bielesne bæjhkohte, jïh dan gaavhtan göökte ræhpas webinaarh öörnesuvvieh daan asken. </em></p>
<p>Voerhtjen 19. b. ts. 17.00 -19.00 webinaare pijtesaemien gïeletsiehkien bïjre. Voerhtjen 20. b. ts. 17.00 -19.00 webinaare upmejesaemien gïeletsiehkien bïjre.</p>
<p>Professovre Jon Todal lea stillemen mietie Saemiedigkeste daanbeajjete tsiehkiem pijte- jïh upmejesaemien gïelide salkehtamme jïh illedahkide webinaarine åehpiedahta.</p>
<p>Saemiedigkieraerie Mikkel Eskil Mikkelsen (NSR) veanhta salkehtimmieh vihkeles maadthbïevnesh Saemiedægkan vedtieh pijte- jïh upmejesaemien gïeletsiehkien bïjre, jïh bijjieguvviem vedtieh barkoen bïjre mij lea gïeli åvteste dorjesovveme.</p>
<p>– Voestes sïlle barkosne lea almetjidie bievnedh salkehtimmiej illedahki bïjre, guktie dah joe aalkoelisnie maehtieh meatan årrodh gïeli båetijen aejkien geajnoem åvtese veeljedh, Mikkelsen jeahta, guhte webinaaride rïhpeste jïh stuvrie.</p>
<p type="title">Gåhkese båateme gïelemålsoeminie Nöörjesne</p>
<p>Salkehtimmiej mietie gïelemålsome Saepmien nöörjen bielesne lea gåhkese båateme, jïh bievnijh soptsestieh ij guhte Nöörjesne leah gïelide hïejmegïeline åtneme, men jeenjesh, mah maadtoeladtji jïh kulturelle ektiedimmien tjïrrh, ektievoetem gïeligujmie demtieh. Dovne pijte- jïh upmejesaemien jååhkesjamme reaktatjaelemenjoelkedassh utnieh jïh dan gaavhtan gåarede gïelide jieliehtidh.</p>
<p>Jieliehtimmie pijte- jïh upmejesaemien gïelijste sæjhta uvtemes ïedtjem krïevedh aktegsalmetjijstie mah sijhtieh gïelem lïeredh jïh mah sijhtieh dam sijjen maanide lïerehtidh.</p>
<p>Saemiedigkie sæjhta pijte- jïh upmejesaemien gïelebyjresigujmie ektine salkehtimmine guhkiebasse barkedh juktie vuartasjidh mej råajvarimmiejgujmie gåarede nïerhkedh.</p>
<p>– Daerpies lïhke laavenjostojne laanteraasti rastah jieliehtimmien bïjre, Mikkelsen meala.</p>
<p type="title">Bielie gïelestrategijeste Gïelelutnjeme</p>
<p>Saemiedigkien stoerretjåanghkoe gïelestrategijem Gïelelutnjeme – <em type="italic">Saemiedigkien strategijh saemien gïelide </em>jååhkesji goeven 2018. Dan sjïekenisnie Saemiedigkie edtja daan beajjetje gïeletsiehkiem upmeje-, pijte- jïh skoltesaemien gïelide goerehtalledh, jïh vuartasjidh mij maahta viehkine årrodh åtnoem gïelijste lissiehtidh. </p>
<p><em type="italic">Reektehtsh pijte- jïh upmejesaemien gïeletsiehkien bïjre Saepmien nöörjen bielesne bæjhkoehtamme sjidtieh Saemiedigkien nedtesæjrojne ts. 12.00 seamma biejjien goh webinaarh öörnesuvvieh. </em></p>
<p><em type="italic">Govlehtallije: Saemiedigkieraerie Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>

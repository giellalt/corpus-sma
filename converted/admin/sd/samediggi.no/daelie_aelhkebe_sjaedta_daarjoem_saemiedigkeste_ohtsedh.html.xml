<document xml:lang="sma" id="no_id"><header><title>Daelie aelhkebe sjædta dåarjoem Saemiedigkeste ohtsedh - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>196</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/na-blir-det-enklere-a-soke-tilskudd-fra-sametinget.16086.aspx?sprak=14</origFileName><parallel_text xml:lang="nob" location="na_blir_det_enklere_a_soke_tilskudd_fra_sametinget_.html"/><parallel_text xml:lang="sme" location="dal_sadda_alkibun_ohcat_doarjaga_samedikkis_.html"/><parallel_text xml:lang="smj" location="dalla_sjadda_giehpebu_ahtsat_darjav_samedikkes.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Daelie aelhkebe sjædta dåarjoem Saemiedigkeste ohtsedh</p>
<p><em type="italic">Saemiedigkie orre dåarjoeportaalem åtnose vaalta. – Dan orre portaalen gaavhtan aelhkebe sjædta dåarjoem ohtsedh, saemiedigkieraerie Henrik Olsen (NSR) jeahta. </em></p>
<p>Saemiedigkie digitaliseeremestrategijem nænnoesti 2018 gusnie akte dejstie ulmijste lea saemien årrojh hijven digitaale faalenassem utnieh. Dej råajvarimmiej gaskem strategijesne lea digitaliseereme dåarjoereeremesysteemeste.</p>
<p>– Saemiedigkie lea guhkiem barkeme prosjektem saetniedehtedh jïh mijjieh joekoen madtjele mijjieh daelie maehtebe dejtie voestes öörnegidie orre systeemesne bæjhkoehtidh, Olsen jeahta.</p>
<p>Saemiedigkien dåarjoeöörnegh edtjieh dam orre dåarjoeportaalem åtnose vaeltedh jaepien minngiegietjien åvtelen.</p>
<p>– Dïhte orre dåarjoeportaale sæjhta lissine utniejidie buerebe utnijedååjresem vedtedh, aaj vihkeles dïrreginie årrodh juktie aamhtesereeremem radtjoestidh jïh effektem mööledh dejstie dåarjojste mah vadtasuvvieh, Olsen jeahta.</p>
<p>Orre portaalesene sæjhta gaajhkem aktene sijjesne gaavnedh. Ohtsemegoere jïh statuse dejtie ohtsemidie mah joe leah seedtesovveme, jïh dåarjoereekteme aaj portaalesne dorjesåvva. Maahta aaj aelhkebelaakan aamhtesereerijinie gaskesadtedh.</p>
<p>Aalkoelisnie Saemiedigkie golme dåarjoeöörnegh portaalesne bæjhkohte skïereden 1.b. raejeste:</p>
<list><p type="listitem">Stipende jollebe ööhpehtæmman</p>
<p type="listitem">Marijne jielemh</p>
<p type="listitem">Jeereldihkie jieleme</p>
</list><p>– Systeeme lea ahkedh evtiedimmesne jïh dan åvteste mijjen utnijh birrebe vissjelesvoetem mijjine utnedh jis såemies haestemh dååjroeh. Sïjhtebe almetjh stïeresne utnedh mah maehtieh utniejidie bïhkedidh jis lea daerpies, saemiedigkieraerie Henrik Olsen jeahta.</p>
<p><em type="italic">Jis gyhtjelassh jïh gihtjehtimmie, gaskesadth saemiedigkieraeriem Henrik Olsen (NSR), mob. +47 907 75 219, </em><em type="italic">henrik.olsen@samediggi.no </em></p>
</body></document>

<document xml:lang="sma" id="no_id"><header><title>Laavenjostoelatjkoem vuelietjaelieh - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>391</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/signerer-samarbeidsavtale.17914.aspx?sprak=14</origFileName><parallel_text xml:lang="nob" location="signerer_samarbeidsavtale.html"/><parallel_text xml:lang="sme" location="ovttasbargosiehtadusa_vuollaicallin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Laavenjostoelatjkoem vuelietjaelieh</p>
<p><em type="italic">Gålkoen 24. b. saemiedigkiepresideente Silje Karine Muotka jïh fylhkenåejvie Innlandet fylhkentjïeltesne Even Aleksander Hagen laavenjostoelatjkoem Saemiedigkien jïh Innlandet fylhkentjïelten gaskem vuelietjaelieh. </em></p>
<p>Saemiedigkiepresideente Silje Karine Muotka    Árvu/Saemiedigkie    – Gellie saemien årrojh jïh jienebh båatsoesïjth Innlandet fylhkentjïeltesne. Dan åvteste Saemiedigkie geerjene Innlandet fylhkentjïelte lea skraejriem vaalteme laavenjostoelatjkoem Saemiedigkine sjïehtesjidh. Laavenjostoelatjkoen gaavhtan gåarede saemien kultuvrem, gïelem jïh seabradahkejieledem våajnoes darjodh fylhkentjïeltesne, saemiedigkiepresideente Silje Karine Muotka (NSR) jeahta.</p>
<p>Fylhkentjïelte vihkeles råållam åtna goh reessehtæjjah barkosne saemien gïeline jïjtse fylhkesne. Laavenjostoelatjkoen tjirrh Saemiedigkine dah jïjtjemse åeliedieh ihkuve staeries laavenjostoem utnedh juktie saemien gïelem, kultuvrem, seabradahkejieledem jïh saemien jielemh Innlandesne nænnoestidh.</p>
<p>– Innlandet lea saemien fylhke göökte gïeligujmie, nöörjen jïh åarjelsaemien. Latjkoe edtja viehkiehtidh åarjelsaemien dajvem evtiedidh nasjonaale saemiepolitihken jïh gaskenasjonaale åeliedimmiej mietie, fylhkenåejvie Even Aleksander Hagen Innlandet fylhkentjïeltesne jeahta.</p>
<p>Fylhkenåejvie Even Aleksander Hagen Innlandet fylhkentjïeltesne    Kirsti Hovde/Innlandet fylkeskommune    Aarebi Saemiedigkie laavenjostoelatjkoem åtneme fylhkentjïeltigujmie åarjelsaemien dajvesne; Nordlaante, Noerhte-Trööndelage, Åarjel-Trööndelage jïh Hedmarhken fylhkentjïelth. 2018 Noerhte- jïh Åarjel-Trööndelage tjåanghkan bïejesovvin akten fylhkentjïeltese. Dan gaavhtan daate laavenjostoelatjkoe nåhkeli, jïh jïjtse laavenjostoelatjkoe dorjesovvi Saemiedigkien jïh Nordlaanten fylhkentjïelten gaskem jïh Saemiedigkien jïh orre Trööndelagen fylhkentjïelten gaskem. Dan åvteste laavenjostoelatjkoe Saemiedigkien jïh Hedmarhken fylhkentjïelten gaskem, daelie Innlandet fylhkentjïelte, ij lij vielie faamosne.</p>
<p>Orre laavenjostoelatjkoe lea faamosne 2022 raejeste. Åejvieulmie lea saemien kultuvrem, gïelem jïh seabradahkejieledem nænnoestidh jïh våajnoes darjodh. Barkoesuerkieh latjkosne leah; saemien gïele, regijonaale soejkesjimmie jïh areaalereereme, lierehtimmie, kultuvrelaavenjostoe, gærjagåetie, kultuvremojhtesereereme/kultuvreaerpie, museume, daajroebeagkoehtimmie, jielemeevtiedimmie jïh båatsoe.</p>
<p>– Vihkele Saemiedigkie jïh Innlandet fylhkentjïelte ihkuve staeries laavenjostose aamhtesinie sjïehteledtieh mah leah saemien årroji bïjre jïh saemien dajvi bïjre Innlandesne. Laavenjostoelatjkoe vuesehte fylhkentjielte sov saemien årrojh itjmieslaakan vaalta, jïh sæjhta sjïehteladtedh saemien gïelem jïh kultuvrem bööremeslaakan nænnoestidh jïh guhkiebasse evtiedidh, saemiedigkiepresideente jeahta</p>
<p>– Fylhkentjïelte edtja hoksedh maahtoe saemien gïelesne jïh kultuvresne lea stïeresne, dovne jïjtse reeremen sisnjelen jïh dej dïenesji sisnjeli mej åvteste dïedtem utnebe. Jåarhkeskuvlh leah fylhkentjïelten dïedte, jïh vihkele learohkh mah krïevenassem utnieh, faalenassem åadtjoeh saemienlierehtimmien bïjre, fylhkenåejvie jeahta.</p>
<p>Innlandet fylhkentjïelte lïhke barkeminie Engerdalen tjïeltine, mij lea ohtsemeprosessesne meatan sjïdtedh saemien gïelen reeremedajvesne.</p>
<p>– Tjieltine maahta saemiengïeleldh gaavnedimmiesijjieh, jïh aaj hijven nuepide sjïehteladtedh, joekoen dan åarjelsaemien bïjre, mij daan biejjien lea UNESCO:n læstosne itjmies håvhtadihks gïeli bijjeli, fylhkenåejvie jeahta.</p>
<p>Guejmieh edtjieh laavenjostoelatjkoem Saemiedigkien jïh Innlandet fylhkentjïelten gaskem vuelietjaeledh Saemiedigkesne Karasjohkesne gålkoen 24.b. ts. 13.00.</p>
<p><em type="italic">Jis gihtjehtimmie jallh gyhtjelassh, gaskesadth saemiedigkiepresideentem Silje Karine Muotka (NSR), tell. +47 984 87 576, </em><em type="italic">silje.karine.muotka@samediggi.no </em><em type="italic">jïh/jallh fylhkenåejvie Even Aleksander Hagen, tell. +47 416 44 654, </em><em type="italic">even.aleksander.hagen@innlandetfylke.no </em></p>
</body></document>

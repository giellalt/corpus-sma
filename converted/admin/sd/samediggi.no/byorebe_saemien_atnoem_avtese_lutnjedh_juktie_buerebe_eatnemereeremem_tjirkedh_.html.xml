<document xml:lang="sma" id="no_id"><header><title>Byörebe saemien åtnoem åvtese lutnjedh juktie buerebe eatnemereeremem tjirkedh. - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>464</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vi-bor-lofte-samisk-bruk-for-a-sikre-en-bedre-naturforvaltning.15225.aspx?sprak=14</origFileName><parallel_text xml:lang="nob" location="vi_bor_lofte_samisk_bruk_for_a_sikre_en_bedre_naturforvaltning.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Byörebe saemien åtnoem åvtese lutnjedh juktie buerebe eatnemereeremem tjirkedh.</p>
<p>Saemiedigkien stoerretjåanghkoe edtja Saemiedigkieraerien reektestimmiem areaalevaarjelimmien bïjre Saepmesne gïetedidh. EN:n eatnemepaneele tjïerteste eatnemevåarome maahta buerebelaakan gorresovvedh jis aalkoeåålmegh rïektesisnie leah meatan eatnemereeremisnie. Daate tjuara buerebelaakan vååjnesasse båetedh vaarjelimmiedajvi sisnjeli mah leah staateste tseegkesovveme.</p>
<p>Reektestimmie dåeriesmoerh buakta mah leah tseegkemen jïh reeremen bïjre vaarjelimmiedajvijste mah våaroeminie utnieh saemien voenges seabradahki jïh saemien reakta-aajhteri vuajnoem. Saemien åtnoe eatnamistie lea jeereldihkie jïh lea åtnoem byjreskidie sjïehtedamme mejnie aerpievuekien mietie lea orreme, jïh gellielaaketje jieledevuekieh feerhmieh mah betnesne utnieh aktem eensi jïh nænnoes åtnoem eatnemevierhtijste. Daan åtnoen jïh aerpievuekien reeremen gaavhtan lea eatnemem gorredamme mij stoerre aarvoem åtna, jïh illedahke lea ellies ekosysteemh mej gaavhtan dajvh vaarjelimmievyörtegs sjidtieh. Politihkeles raeriestæjja Maja Kristine Jåma (NSR) jih raerielihtsege Silje Karine Muotka (NSR).</p>
<p>Vaarjelimmie maahta hööptedh olles darjomh eatnemem eerjh, men seamma tïjjen gaertjiedimmieh bïejesuvvieh saemien aerpievuekien åtnose jïh evtiedæmman båatsoste. Saemiedigkieraaran lea vihkele vaarjelimmie saemien dajvine ij edtjh dam aerpievuekien åtnoem gaertjiedidh saemien reakta-aajhteridie, dejtie mah jielieminie berkieh jïh voenges seabradahkide. Dan åvteste areaalereeremevuekieh raeriestibie mah eadtjohkelaakan saemiej aerpievuekien åtnoe- jïh reeremevuekieh jååhkesjieh jïh luhpiedieh.</p>
<p>Nasjonaaleparhkh jïh vaarjelimmiedajvh leah aerpievuekien saemien dajvesne tseegkesovveme vielie goh 50 jaepieh. Jïh lea jeerehtamme mejtie vaarjelimmieulmieh jïh mieriedimmieh saemien kultuvre- jïh jielemebarkoeh gorredieh dan åvteste jienebh daejstie mieriedimmijste leah dorjesovveme bielelen åvtelhbodti rååresjamme jallh eensi dialogem åtneme saemien ïedtjeladtjigujmie jïh reakta-aajhterigujmie. Dan gaavhtan saemien kultuvre- jïh jielemebarkoe maahta joekoen viesjies gorredimmiem åådtjeme vaarjelimmiemieriedimmine.</p>
<p>Dan åvteste daerpies vaarjelimmiemieriedimmide ellieslaakan gïehtjedidh dejnie ulmine dejtie staeriedidh guktie öörnegh dam saemien åtnoem gorredieh jïh nænnoestieh daej dajvi sisnjeli. Byöroe aaj daam biejjieöörnegasse bïejedh gosse lissie vaarjelimmine barkeminie. Saemiedigkie lea laejhtehks vielie vaarjelidh dan guhkiem daate ij leah dorjesovveme. Seamma tïjjen voenges jååhkesjimmie byöroe våaroeminie årrodh vaarjelæmman.</p>
<p>Akte vihkele biehkie dennie guhkiebasse barkosne lea dan åvteste tjirkedh reereme saemien åtnoem eevtjie, jïh bïevnesh daejstie nasjonaaleparhkijste jïh vaarjelimmiedajvijste dorjesuvvieh saemien eatnemegoerkesen mietie. Daate akte krïevije laavenjasse dan åvteste ståvroeh jïh reereme tjuerieh jeatjahlaakan barkedh goh daanbien.</p>
<p>Mijjieh registreerebe vijries guessiestrategijh jïh fokuse aarvoesjugniedæmman vaarjelimmiedajvine earnadieh dam saemien jieleme- jïh kultuvrebarkoem åajaldidh mij lij våarome vaarjelimmieïedtjese. Daerpies fokusem jarkedh guktie saemien jielemebarkoe nuepiem åådtje sov aarvoesjugniedimmiem vaarjelimmiedajvine nænnoestidh gusnie dïhte lea sjyöhtehke. Akte dagkeres jarkoe maahta tsiehkiem vedtedh gusnie dovne aalkoeåålmegh jïh eatneme men aaj guessieh, vitnijinie sjidtieh.</p>
<p>Saemiedigkieraerie sæjhta barkoem bæjjese fulkedh vaarjelimmine areaalijste Saepmesne aktine Saemiedigkiebïevnesinie 2022. Åejvieulmie byöroe årrodh gorredimmie eatnemegellievoeteste aerpievuekien saemien dajvine aktem materijelle våaromem vadta mij saemien kultuvrem, jielemh</p>
<p>jïh gïelh jåarhka jïh evtede. Gorredimmie materijelle våaroemistie våaroeminie åtna jååhkesjidh saemiej reaktah eatnamasse jïh tjaatsan, aerpievuekien reeremevuekieh jïh aerpievuekien daajroem.</p>
<p>Teema lea vijries jïh gellie domtesh gååske. Mijjieh aavoedibie akten ïedtjije jïh hijven digkiedæmman Saemiedigkien stoerretjåanghkosne bearjadahken, ruffien 18.b. ts. 09.00. Ïedtjeladtjh maehtieh aaj digkiedimmiem fulkedh Saemiedigkien nehtesæjrosne Web-TV:sne.</p>
<p><em type="italic">Lohkijetjaalege maam Saemiedigkieraerie Silje Karine Muotka (NSR) jïh Saemiedigkieraerien politihkeles raeriestæjja Maja Kristine Jåma (NSR) leah tjaaleme. </em></p>
</body></document>

<document xml:lang="sma" id="no_id"><header><title/><genre code="admin"/><author><unknown/></author><wordcount>262</wordcount><conversion_status type="standard"/><availability><free/></availability><multilingual/><origFileName>http://www.saemiedigkie.no/layout/set/print/Lierehtimmie/Maadthskuvle-jih-Jaaa/Stuerebe-stipende-fierhten-learoehkasse</origFileName><parallel_text xml:lang="nob" location="mer-i-stipend-til-hver-elev.html"/><parallel_text xml:lang="sme" location="eanet-stipeanda-juohke-oahppai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Stuerebe stipende fïerhten learoehkasse / Maadthskuvle jïh Jåa / Lïerehtimmie / Saemiedigkie - Sametinget</p>
<p type="title">Stuerebe stipende fïerhten learoehkasse</p>
<p xml:lang="sme">03. Ođđajagimánnu 2014</p>
<p>Daelie Saemiedigkie orre njoelkedassh åtna stipendejoekedæmman learoehkidie mah faagem saemien jåarhkeskuvlesne utnieh. Jarkelimmie sæjhta stuerebe stipendem vedtedh fïerhten learoehkasse, raerielïhtsege Silje Karine Muotka jeahta.</p>
<p>Stoerretjåanghkosne goeven 2013 seamadin dam ållesth mieriem lissiehtidh stipendese 2,4 mill. kråvnaj raejeste 3 mill. kråvnaj raajan. Jarkelimmien mænngan fïerhte learohke mij åhtsa jïh stipendem åådtje jaepien 2014, sæjhta aktem lissiehtimmiem åadtjodh viertiestamme dejnie mij gaskemedtien vadtasovvi evteben jaepien.</p>
<p>Akte jeatjah jarkelimmie lea stipenden stoeredahke lea åvtelhbodti daajroes sjïdteme. Dah orre aerviedimmienjoelkedassh dan åvteste aktem tjïelke guvviem vedtieh man jïjnjem fïerhte learohke maahta stipendine åadtjodh, jïh man bïjre Saemiedigkien stoerretjåanghkoe seamadi. Stipendi stoeredahkh leah naemhtie:</p>
<list><p type="listitem">7000 kråvnah vadtasuvvieh learoehkidie mej saemien voestesgïeline.</p>
<p type="listitem">5000 kråvnah vadtasuvvieh learoehkidie mej saemien mubpiengïeline.</p>
<p type="listitem">2500 kråvnah vadtasuvvieh learoehkidie mej saemien ammesgïeline.</p>
</list><p><em type="bold">Orre ohtsememierie </em></p>
<p>Dejnie orre njoelkedassine ohtsememierie aaj guhkiedamme, 15.01.14 raejeste 30.03.14 raajan.</p>
<p><em type="bold">- Mijjieh sïjhtimh ohtsemidie ahkedh gïetedidh. Gosse ohtsememieriem guhkiedibie dellie daam nuepiem åadtjobe. Manne aaj vïenhtem dah learohkh mah sijhtieh stipendem ohtsedh Saemiedigkeste tuhtjieh daate jarkelimmie lea hijven, raerielïhtsege Muotka buerkeste. </em></p>
<p><em type="bold">Sïejhme krïevenassh </em></p>
<p>Almetjh mah stipendem åadtjoeh, tjuerieh elliestïjjen learohkh årrodh aktene jååhkesjamme learoesijjesne Nöörjesne, jïh mij jååhkesjimmiem ööhpehtimmiedåarjose åtna Statens lånekasse for utdanningen tjïrrh.</p>
<p>Almetjh mah leah nöörjen staatenårrojh, jallh reaktam utnieh jïjtjemse tjaeledh goh nöörjen staatenårrojh, jïh leah ektiedamme akten jååhkesjamme learoesæjjan Sveerjesne jïh Såevmesne maehtieh aaj stipendem ohtsedh. Dah learohkh tjuerieh lissiebïevnesem seedtedh faagelohkehtæjjeste mennie daltesisnie lïerehtimmie lea, viertiestamme Saemiedigkien njoelkedassigujmie; saemien voestesgïeline, mubpiengïeline jallh ammesgïeline.</p>
<p>Stipende vadtasåvva almetjidie mah saemien voestesgïeline, mubpiengïeline jallh ammesgïeline vaeltieh.</p>
</body></document>

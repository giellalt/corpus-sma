<document xml:lang="sma" id="no_id"><header><title>Gellie registreradimmiebarkoeh kultuvremojhtesijstie åarjelsaemien dajvesne - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>279</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/storstilt-satsing-pa-registrering-av-kulturminner-i-sorsamisk-omrade.6913.aspx?sprak=14</origFileName><parallel_text xml:lang="nob" location="storstilt_satsing_pa_registrering_av_kulturminner_i_sorsamisk_omrade.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gellie registreradimmiebarkoeh kultuvremojhtesijstie åarjelsaemien dajvesne</p>
<p><em type="italic">Saemiedigkieraerie ovmessie prosjekth dåårje mah gaajhkh leah registreradimmien bïjre kultuvremojhtesijstie åarjelsaemien dajvesne, dovne båatsoesïjti sisnjeli jïh ålkoli. </em></p>
<p>Saemien kultuvremojhtesh leah gïejh mah vuesiehtieh saemieh eatnemem nuhtjeme jïh desnie hööllestamme. Daate maahta årrodh gåetie-aevjieh, gåetieh, aerniesijjieh, gærhkoegaertenh jïh sjïelesijjieh. Gaajhkh kultuvremojhtesh 1917 raejeste jallh båarasåbpoe leah jïjtsistie vaarjelamme.</p>
<p>– Aerpievuekien mietie saemieh vaenie gïejh sijjen mietie laahpeme eatnamisnie, dan åvteste vihkeles kultuvremojhtesidie registreradidh mah gååvnesieh. Dan daajroen mietie maam åarjelsaemien årromedajvi bïjre åtna dellie vaenie dokumentasjovne orreme kultuvremojhtesijstie, joekoen båatsoedajvi ålkoli, jïh dan åvteste sjollehke ållesth njieljie prosjekth dåarjodh mah ulmine utnieh registreradidh saemieh åarjelsaemien dajvesne hööllestamme, saemiedigkieraerie Hans Ole Eira jeahta.</p>
<p>Doh njieljie mah dåarjoem dåastoeh leah Saemien Sijte, Aajege, Skæhkeren Sijte jïh Raanen Saemieh.</p>
<p>Saemien Sijte 92 000,- kråvnah dåarjojne åådtje juktie saemien kultuvremojhtesh dokumenteradidh båatsoesïjti ålkoli. Dah leah regijonaale laavenjostoem tseegkeme Trööndelagen fylhkentjïeltine.</p>
<p>Aajege- saemien gïele- jïh kultuvrejarnge 90 000 kråvnah dåarjojne åådtje juktie saemien kultuvremojhtesh registreradidh åålmegemiehtjine jïh vaarjelimmiedajvine Saanti jïh Gåebrien sïjten sisnjeli Rørosen tjïeltesne. Aajege aaj stoerre dåarjoem åådtjeme Trööndelagen fylhkentjïelteste.</p>
<p>100.000,- kråvnine åådtje juktie saemien kultuvremojhtesh registreradidh Skæhkeren sïjten sisnjelen. Daate akte dajve gusnie aarebi vaenie goerehtimmieh kultuvremojhtesijstie dorjeme.</p>
<p>Raanen Saemieh 150.000,- kråvnah prosjektevierhtine dåastoeh juktie saemien kultuvremojhtesh Raanesne registreradidh. Prosjekte akte laavenjostoeprosjekte gusnie daah leah meatan, Saemien Sijte, Helgeland Museum, Rana Historielag, Ildgruben båatsoesïjte, Saltfjellet båatsoesïjte jïh sïjth sveerjen bielesne mah konsesjovnegåatomem utnieh Nöörjesne.</p>
<p>Gaajhkh prosjekth ulmine utnieh vuesiehtidh saemieh åarjelsaemien dajvesne hööllestamme juktie naemhtie orre daajroem vuesiehtidh jïh buektedh mij stoerre aarvoem åtna.</p>
<p>– Vihkeles kultuvremojhtesidie åarjelsaemien dajvesne goerehtalledh. Daate maahta daajroem jïh garmeresvoetem jïjtse histovrijen bïjre nænnoestidh, saemiedigkieraerie jeahta.</p>
<p><em type="italic">Jis gihtjehtimmie jallh gyhtjelassh, gaskesadth Hans Ole Eira, tell. +47 918 61 471, jallh e-påaste: hans.ole.eira@samediggi.no </em></p>
</body></document>

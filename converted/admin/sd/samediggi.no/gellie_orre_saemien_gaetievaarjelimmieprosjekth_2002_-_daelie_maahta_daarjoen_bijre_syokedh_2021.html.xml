<document xml:lang="sma" id="no_id"><header><title>Gellie orre saemien gåetievaarjelimmieprosjekth 2002 – daelie maahta dåarjoen bïjre syökedh 2021 - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>327</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/mange-nye-samiske-bygningsvernprosjekter-i-2020-na-er-det-tid-for-a-soke-tilskudd-for-2021.8233.aspx?sprak=14</origFileName><parallel_text xml:lang="nob" location="mange_nye_samiske_bygningsvernprosjekter_i_2020_-_na_er_det_tid_for_a_soke_tilskudd_for_2021_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gellie orre saemien gåetievaarjelimmieprosjekth 2002 – daelie maahta dåarjoen bïjre syökedh 2021</p>
<p><em type="italic">Vaarjelamme saemien gåetieh leah vihkeles bielie saemien kultuvreaerpeste. Daan biejjien registreradamme medtie 900 vaarjelamme saemien gåetieh aktene stoerre geografeles dajvesne Rørosen luvhtie Varangeren gåajkoe. Gåetieh tjïelkelaakan vuesiehtieh saemieh desnie orreme jïh vyöseme sijjien jielemigujmie jïh vytnesjimmievuekiejgujmie. Dan åvteste aajhterh leah sijjen gåetieh gorredamme tïjje doekoe, maehtebe annje gelliesåarhts saemien gåetieh dååjredh. </em></p>
<p>– Gellie gåetieh mijjese soptsesh vuesiehtieh orresistie åtnoen bïjre jïh ij goh unnemes dah lin hæhtadihks. Daate lea soptsesh mejstie maehtebe lïeredh aaj daan biejjien, saemiedigkieraerie Hans Ole Eira (Gk) jeahta.</p>
<p>Saemiedigkie goh reeremefaamoe dåarjoem joekede, man bïjre tjuara syökedh, fïerhten jaepien, vaarjelamme saemien gåetide mejtie privaate almetjh eekieh. Jaepien 2020 ovrehte 5,5 millijovnh dåårjeme daan ålman. Vierhtieh leah juakasovveme golme prosjektide Trööndelagesne, uktsie Nordlaantesne, 16 Romsesne jïh gaektsie Finnmarhkesne. Lissine Saemiedigkie prosjektem dåårjeme mij naevstieh jarngesne åtna dovne Nordlaantesne, Romsesne jïh Finnmarhkesne.</p>
<p>Akte dejstie stoerre barkojste daan jaepien lea orreme kultuvrebyjrese sijjesne Skifte Gratangesne. Tjïelte aajhterinie, vytnesjæjjajgujmie jïh jïjtjevyljehke almetjigujmie ektine aktem stuerebe kultuvrebyjresem gåetiejgujmie dåvvoeminie. Daate råajvarimmie viehkehte dam saemien kultuvrehistovrijem åvtese lutnjedh Gratangen tjïeltesne jïh dam jaksoes darjodh dovne skuvlide jïh sïejhme almetjidie.</p>
<p>– Hijven dam stoerre voenges ïedtjem daennie prosjektesne vuejnedh, Eira jeahta.</p>
<p>Lissine gåetieh Finnmarhkesne dåvvodh, dellie dateradimmie aktede naevsteste Vestertanesne viehkine jaepiegievlijste, illedahkh vadteme mejtie idtji veanhtedh. Naevstie lea jaepeste 1833 jïh lea dan åvteste akte dejstie båarasommes saemien gåetijste Finnmarhkesne.</p>
<p>Dåarjoeh leah aajhteridie viehkiehtamme sijjen gåetieh dåvvodh dïpmebaaletje prinsihpi mietie, jïh gorredidh olles gåetieh slaamh jïh slahtjegh. Aaj vihkeles aajhterh maehtieh vytnesjæjjah nuhtjedh mah aerpievuekien bigkemevuekieh demtieh. Saemiedigkie lea dan åvteste dåarjoem vadteme kuvsjide gaskem jeatjah dåvvomen bïjre båeries klaasijste, gejhkiemovresjimmie, biessienjelleme, gïetesååkesjimmie, derhviem njedtsedh jïh rehpiem darhvedh.</p>
<p>– Saemiedigkie sæjhta gåetievaarjelimmiem nænnoestidh jïh aajhterh vaarjelamme saemien gåetiejgujmie dåarjoehtidh. Dan åvteste gegkiestibie mijjieh gellie orre ohtsemh åadtjobe 2021, Eira jeahta.</p>
<p>Ohtsememierie gålkoen 1.b. 2020 jïh elektrovneles ohtsemegoere lea Saemiedigkien nedtesæjrosne .</p>
<p><em type="italic">Vielie bïevnesh jallh gihtjehtimmie, gaskesadth Hans Ole Eira (Gk), mob. 918 61 471 jallh e-påaste: hans.ole.eira@samediggi.no </em></p>
</body></document>

<document xml:lang="sma" id="no_id"><header><title>Bueriedimmienuepieh evtiedimmesne jïh maarkedebievniemisnie saemien learoevierhtijste - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>395</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/forbedringspotensial-i-utvikling-og-markedsforing-av-samiske-laremidler.15617.aspx?sprak=14</origFileName><parallel_text xml:lang="nob" location="forbedringspotensial_i_utvikling_og_markedsforing_av_samiske_laeremidler.html"/><parallel_text xml:lang="sme" location="buoridanmunni_sami_oahpponeavvuid_rahkadeamis_ja_markanfievrrideamis.html"/><parallel_text xml:lang="smj" location="buoredimmahttelisvuohta_same_oahpponaevoj_avddanahttemin_ja_almmusij_buktemin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bueriedimmienuepieh evtiedimmesne jïh maarkedebievniemisnie saemien learoevierhtijste</p>
<p><em type="italic">Daelie Saemiedigkien öörnedimmiem learoevierhtieevtiedimmeste evalueereme, jïh illedahke bueriedimmienuepieh vuesehte öörnedimmesne, hammoedimmesne jïh reeremisnie learoevierhtieevtiedimmeste, jïh guktie saemien learoevierhtieh åehpies dorjesuvvieh. </em></p>
<p>Stillemen mietie Saemiedigkeste Vista Analyse lea Saemiedigkien dåarjoeöörnegem learoevierhtieevtiedæmman evalueereme, jïh salkehtamme guktie learoevierhtieh bæjhkoehtamme sjidtieh jïh åehpies dorjesuvvieh lohkehtæjjide. Salkehtimmie lea boelhken bïjre 2012-2020 jïh evalueeremen våarome lea analyjse tjaatsegijstie jïh gihtjehtimmieh Saemiedigkieraerine, Saemiedigkien reereminie mij dåarjoem reerie, dåarjoedåastojigujmie, utnijigujmie jïh dejgujmie mah learoevierhtide buektieh.</p>
<p>Lohkh vielie dennie baalte bïejesovveme reektehtsisnie: VA-rapport 2021-26 Evaluering av Sametingets tilskuddsordning for læremidler </p>
<p>Salkehtimmie vuesehte mijjen leah haestemh saemien learoevierhtieevtiedimmien sisnjelen, men aaj vuesehte hammoedimmie jïh reereme dåarjoeöörnegistie learoevierhtieevtiedæmman naa hijven vååjnoe.</p>
<p>– Manne haestiemidie vuajnam mejtie utnebe, men seamma tïjjen leam joekoen aavone evalueereme vihteste daanbeajjetje reereme dåarjoeöörnegistie lea hijven, jïh dan gaavhtan evalueereme ij stuerebe jarkelimmieh daennie suerkesne juvnehth, saemiedigkieraerie Mikkel Eskil Mikkelsen (NSR) jeahta.</p>
<p>Produksjovnekapasiteeten jïh learoevierhtieevtiedimmien åejviehaesteme lea vaenie tjaelije- jïh jarkoestimmievierhtieh, jïh gaertjieldihkie dåarjoemierie. Evalueereme jienebh ryöktesth jïh ovryöktesth råajvarimmieh juvnehte juktie radtjoesåbpoe produksjovnem åadtjodh. Dïhte gaskem jeatjah raereste dåarjoemierieh lissiehtidh jïh ohtsememierieh jïh joekedimmiedaatoem staeriedidh mij maahta dåårrehtimmiem nænnoestidh.</p>
<p>Evalueereme vuesehte ij leah ulmiem jakseme saemien learoevierhtieh evtiedidh gaajhkine faagine golme saemien gïeline akten learoesoejkesjeboelhken. Ajve 39 proseenth faagijste ellies jallh såemiesmearan ållesth learoevierhtieh noerhtesaemiengïelesne utnin, jïh julev- jïh åarjelsaemien gïelesne låhkoe lij fïereguhte 19 jïh 24 proseenth. Dej daaletje ekonomeles mieriej mietie Saemiedigkie tjuara syjhtedassenjieptjiem ulmiehammoedimmesne giehpiedidh.</p>
<p>Gihtjehtimmieh aaj vuesiehtieh lohkehtæjjaj lea nåake bijjieguvvie dej learoevierhtiej bijjeli mah gååvnesieh. Vihkele lohkehtæjjah daajroem utnieh dej learoevierhtiej bïjre mah dorjesuvvieh, jïh dah utniejidie jeksieh. Saemiedigkie vuajna maarkedebievneme jïh saemien learoevierhtieh åehpies darjodh tjïelke jïh vielie ryöktesth barkoem krievieh dovne Saemiedigkeste jïh bertemijstie.</p>
<p>Salkehtimmie tjïerteste daerpies vielie barkedh juktie radtjoesåbpoe terminologijeevtiedimmiem buektiehtidh, jïh buerebe koordineereme dejstie vierhtijste mah lïerehtimmien jïh learoevierhtieproduksjovnen sisnjelen gååvnesieh.</p>
<p>Bueriedimmienuepieh leah dïedtem tjïelkelaakan joekedidh gaskem dåarjoedåastojem, Saemiedigkien learoevierhtiejarngem jïh learoevierhtieportaalem Aktesne. Tjuara learoevierhtide hijvenlaakan mïerhkesjidh guktie lea aelhkie dej mietie ohtsedh barkose learoesoejkesjigujmie jïh maahtoeulmiejgujmie ovmessie jaepiedaltesinie. Evalueeremen mietie dle jeenjesh tuhtjieh krïevije learoevierhtieportaalem nuhtjedh. Byöroe dam bueriedidh, guktie jienebh lohkehtæjjah maehtieh jïh sijhtieh dam åtnose vaeltedh.</p>
<p>Saemiedigkieraerie Mikkel Eskil Mikkelsen nåhtoem vuajna dehtie byjngetje evalueeremistie, jïh meala Saemiedigkie lea hijven daajroevåaromem åådtjeme juktie öörnedimmiem, hammoedimmiem jïh reeremem learoevierhtieevtiedimmeste bueriedidh jïh saemien learoevierhtieh åehpies darjodh.</p>
<p>– Saemiedigkie sæjhta juvnehtimmiejgujmie guhkiebasse barkedh lïhke rååresjimmesne sjyöhtehke laavenjostoeguejmiejgujmie jïh aktöörigujmie, Mikkelsen jeahta.</p>
<p><em type="italic">Jis gyhtjelassh jallh gihtjehtimmie, gaskesadth saemiedigkieraeriem Mikkel Eskil Mikkelsen </em><em type="italic">(NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>

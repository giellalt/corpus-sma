<document xml:lang="sma" id="no_id"><header><title>Saemielaavseme - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/dassadus/samenalsodibme/?sprak=14</origFileName><parallel_text xml:lang="nob" location="samehets.html"/><parallel_text xml:lang="sme" location="samecielaheapmi.html"/><parallel_text xml:lang="smj" location="samenalsodibme.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Saemielaavseme</p>
<p><em type="italic">Saemielaavseme lea seabradahkedåeriesmoere. Saemielaavseme leajhroes jïh provoseereden. Maahta aaj luhpehts årrodh. Saemiedigkien ulmie lea saemien seabradahke bielelen aassjoelahtestimmieh jïh aassjoekriminaliteete. </em></p>
<p>Maahta saemielaavsemem defineeredh goh: Lahtestimmieh saemiej bïjre mah leah stigmatiseerede, unnebevyörtegs, trïegkenasse jallh aajhtoe. Saemielaavseme maahta rïekte saemiej vööste modtedidh jallh vihties almetjen jallh almetjedåehkien vööste. Lahtestimmie maahta maam akt årrodh mij jeahtasåvva jallh tjaalasåvva. Maahta baakoeh, guvvieh jallh symbovlh årrodh. Laavseme maahta sjugniehtovvedh dahkoejgujmie ektine, vuesiehtimmien gaavhtan vædtsoehvoete. Åvtelhaarvoeh, negatijve vuajnoeh jïh stereotypijh leah vueliegællan fåantoeh gaajhkesåarhts laavsemidie. Negatijve vuajnoeh maehtieh faatoes daajroen, empatijen, gaskesen jallh leajhtadimmien gaavhtan årrodh. Saemieh jïh saemien kultuvrem nåakebe vuarjasjidh lij bielie daaroedehtemepolitihkeste. Dan åvteste maahta saemielaavsemem guarkedh goh illedahke daaroedehtiemistie.</p>
<p type="title">Saemiedigkien dahkoesoejkesje saemielaavsemen vööste</p>
<p>Saemielaavsemem konsekvensh åtna aktegsalmetjasse, saemide goh dåehkie jïh konsekvensh demokratijese. Dan åvteste Saemiedigkie akteraeresne Dahkoesoejkesjem saemielaavsemen vööste nænnoesti 2022. Dahkoesoejkesje lea tjïrrehtimmie Saemiedigkiebïevnesistie Sábme jállu, gusnie 17 råajvarimmieh mejgujmie Saemiedigkie edtja barkedh jaepien 2025 vööste. Dan leah råajvarimmieh mejtie Saemiedigkie edtja tjïrrehtidh, råajvarimmieh mah leah jearohke laavenjostoste jïh råajvarimmieh mah leah jearohke nasjonaale åejvieladtjh sijjen dïedtem vaeltieh.</p>
<p>Lohkh Saemiedigkien dahkoesoejkesjem saemielaavsemen vööste</p>
<p type="title">Samehets.no – Bïhkedæjja reektemen jïh bïeljelimmien bïjre saemielaavsemistie</p>
<p>Maahta geerve årrodh daejredh mah reaktah jïh nuepieh naaken åtna jis saemielaavsemem dååjroe. Dan åvteste akte dejstie råajvarimmijste Saemiedigkien dahkoesoejkesjisnie saemielaavsemen vööste Saemiedigkie edtja bïhkedæjjam evtiedidh guktie edtja saemielaavsemem reektedh jïh pollisese bïeljelidh. Daelie Saemiedigkie, laavenjostosne Politidirektoratine, nedtesæjroem samehets.no bæjhkoehtamme. Nedtesæjroe lea dejtie saemide mah leah saemielaavsemem dååjreme, jïh bïhkede maam maahta darjodh ovmessie tsiehkine. Bïhkedæjja ovmessie areenah våaroeminie åtna gusnie maahta saemielaavsemem dååjredh.</p>
<p>Mïnnh sæjrose samehets.no</p>
<p type="title">Dåarjoe mij edtja irhkemem jïh saemielaavsemem hööptedh</p>
<p>Akte dejstie jeatjah råajvarimmijste Dahkoesoejkesjisnie lea Saemiedigkie edtja dåarjoeöörnegem tseegkedh mij edtja saemielaavsemem hööptedh. Öörnege ulmine åtna organisasjovnide, tjïertide jïh siebride skreejrehtidh saemielaavsemem hööptedh, jïh jearsoe jïh hijven byjjenimmiebyjresem voenges seabradahkine sjugniedidh saemien maanide jïh noeride.</p>
<p>Lohkh vielie jïh ohtsh dåarjoem daesnie</p>
</body></document>

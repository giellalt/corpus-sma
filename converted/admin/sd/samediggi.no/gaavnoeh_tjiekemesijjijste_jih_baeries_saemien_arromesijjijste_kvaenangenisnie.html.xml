<document xml:lang="sma" id="no_id"><header><title>Gaavnoeh tjïekemesijjijste jïh båeries saemien årromesijjijste Kvænangenisnie - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>203</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/funn-av-skyteskjul-og-gamle-samiske-boplasser-i-kvanangen.10940.aspx?sprak=14</origFileName><parallel_text xml:lang="nob" location="funn_av_skyteskjul_og_gamle_samiske_boplasser_i_kvaenangen.html"/><parallel_text xml:lang="sme" location="cilla_ja_dolos_sami_assansajit_gavdnon_navuonas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gaavnoeh tjïekemesijjijste jïh båeries saemien årromesijjijste Kvænangenisnie</p>
<p><em type="italic">2019 vaarjelimmiedajveståvroe Kvænangsbotn jïh Navitdalen eatnemevaarjelimmiedajvine dåarjoem Saemiedigkeste åadtjoeji juktie kultuvremojhteseregistreeremh tjïrrehtidh. Prosjekte lea gellie saemien kultuvremojhtesh registreereme, dej gaskem tjïekemesijjieh gedtiebivtiemistie jih årromesijjieh båatsoen minngesne. </em></p>
<p>– Daate vuesehte Kvænangen lea båeries saemien årrome- jïh åtnoedajve, saemiedigkieraerie Hans Ole Eira (Gk) jeahta.</p>
<p>Dej båarasommes kultuvremojhtesi gaskem mejtie lea dajvine registreereme lea gellie tjïekemesijjieh mah åtnasovvin vijremisnie jïh bivtiemisnie. Tjïekemesijjieh gåangkoeh gierkiemovrine vååjnoeh. Movren duekesne vijrijh leah davhkesinie tjïekedamme juktie maehtedh vuetjedh gosse bovtse baaktoe bööti. Jïekemesijjieh sjiehteles sijjine gååvnesieh bovtsen rahtjemegeajnoej mietie.</p>
<p>Vuetjemesijjiej lïhke daamtaj boernh gaavna gusnie bearkojde vöörhkin. Dah leah maaje gapmoeraedtine jïh krobpijes laantesne gusnie jueskie jïh lopme guhkiem gællesje, jallh åårki jïh bæjjadahki nelnie gusnie jeala.</p>
<p>Vaerine Kvænangsdalen jïh Navitdalen/Návetvuopmi bïjre gellie gïejh båatsoste gaavnin. Sïejhmemes kultuvremojhtesesåarhte båatsoesaemien åtnoen minngesne lea aernieh jih årromesijjieh dovne låavthgåetijste jïh derhviegåetijste. Låavthgåetieh maaje åtnasovvin gosse ajve åenehks bodtem aktene sijjesne årroejin, mearan derhviegåetieh tseegkesovvin desnie gusnie edtjin guhkiem årrodh.</p>
<p>– Joekoen sjollehke prosjekte aktem orre bieliem saemien histovrijistie goerehtalleme, saemiedigkieraerie jeahta.</p>
<p>Kvænangsbotn jïh Navitdalen vaarjelimmiedajveståvroe lea prosjekten aajhtere. Noerhte-Romsa museume aaj meatan orreme prosjektesne, lissine Byjresedirektoraatese, mij meatan orreme beetnehvierhtieh dåarjodh.</p>
<p xml:lang="nob">Les sluttrapport Kvænangsbotn og Navitdalen landskapsvernområder: Kulturminneregistreringer og kartlegging av historisk bruk av utmarka.</p>
</body></document>

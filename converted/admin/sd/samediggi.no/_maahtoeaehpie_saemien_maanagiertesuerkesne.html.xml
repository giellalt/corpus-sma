<document xml:lang="sma" id="no_id"><header><title>– Maahtoeaehpie saemien maanagïertesuerkesne - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>373</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/kompetansekrise-i-den-samiske-barnehagesektoren.17927.aspx?sprak=14</origFileName><parallel_text xml:lang="nob" location="_kompetansekrise_i_den_samiske_barnehagesektoren.html"/><parallel_text xml:lang="sme" location="_sami_manaidgardesuorggis_lea_gelbbolasvuodaheahti.html"/><parallel_text xml:lang="smj" location="_same_manajgarddesuorgen_la_mahtudakhiehte.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">– Maahtoeaehpie saemien maanagïertesuerkesne</p>
<p><em type="italic">Abpe laantesne saemiengïeleldh pedagogh fååtesieh, jïh fer vaenie ööhpehtimmiem saemiengïeleldh maanagïertelohkehtæjjine vaalta, naakede mij kvaliteetem saemien sisvegasse maanagïertine nåakelaakan baajnehte. – Saemien maanagïerth stoerre haestemh struktuvren bïjre utnieh guktie maanagïerth eah oktegh maehtieh haestiemidie loetedh, saemiedigkieraerie Mikkel Eskil Mikkelsen (NSR) jeahta. </em></p>
<p>Saemiedigkieraerie Mikkel Eskil Mikkelsen    Árvu/Saemiedigkie    Dan åvteste saemien maanagïerti maahtoeaehpie, beetnehdåarjoe, faatoes ööhpehtimmiefaalenasse jïh haestemh kvaliteeten bïjre teemine sjidtieh Saemiedigkien stoerretjåanghkosne goeven. Fåantoe daan aamhtesasse lea bïevnesh stoerre jïh itjmies haestemi bïjre mah leah jieniebistie maanagïertijste abpe laantesne båateme. Jïh daah bïevnesh saemien maanagïertijste leah dan itjmies jïh stoerre guktie Mikkelsen saemien maanagïertesuerkeste tjoeperde.</p>
<p>– Manne daam aamhtesem stoerre itjmiesvoetine stoerretjåanghkose buaktam. Daelie stoerretjåanghkoe bööresåvva strategijide tjuvtjiedidh struktuvren, laaki jïh sisvegen bïjre mah tjuerieh sjugniehtovvedh ihke mijjieh edtjebe aehpiem loetedh man sisnie maanagïerth leah, Mikkelsen jeahta.</p>
<p>Saemiedigkie lea dialogesne jienebi tjïeltigujmie jïh dejtie dåarjohte gusnie maanagïertefaalenasse haestemh åtna. Mikkelsen tjierteste tjïelth, reerenasse, Saemiedigkie jïh staaten aktöörh stoere dïedtem utnieh dan åvteste daate leah haestemh mah leah guhkede gietjeste.</p>
<p>– Saemien seabradahke daelie gaarrode konsekvensi gaskem tjåådtje dan faatoes ööhpehtimmiefaalenassen jïh saemiengïeleldh maahtoen gaavhtan dennie aktene bielesne, jïh stoerre ïedtje jïh krïevenassh saemien seabradahkeste mubpene bielesne. Edtjebe daam histovrijes perspektijvesne vuejnedh dellie daate lea ryöktesth konsekvensh daaroedehtiemistie, jïh mov mïelen mietie daate maahtoeaehpie lea akte dejstie stööremes haestiemijstie mejtie utnebe daelie. Daelie bieljelem daate akte aehpie, Mikkelsen jeahta.</p>
<p>Mikkelsen stoerretjåanghkoem birrie tjyölkehke årrodh sov veanhtadimmiej bïjre, jïh tjïerteste reerenasse lea råajvarimmieh dåajvoehtamme Hurdal-våaroemisnie.</p>
<p>– Vihkele stoerretjåanghkoe dam digkede. Tjuara tjïelke bïevnese Saemiedigkien tjirkijijstie båetedh abpe seabradahkese, gaajhkh mijjieh tjoerebe saemien maanagïerti åvteste pradtjedh. Gosse edtjem reerenassem, tjïelth, universiteeth jïh jïlleskuvlh gaavnedidh manne nænnoes mandaatem stoerretjåanghkoste daarpesjem mij jeahta daerpies daam tsiehkiem daelie loetedh, ij jirreden. Reerenasse Hurdal-våaroemisnie råajvarimmieh dåajvohte daam tsiehkiem bueriedidh, jïh stoerretjåanghkoe tjuara dam bæjjese fulkedh jïh otnjegem saemien seabradahken bieleste tjuvtjiedidh, Mikkelsen jeahta.</p>
<p>Dïhte jeahta daan tsiehkien gaavhtan saemien maanah eah sijjen reaktam maanagïertefaalenassese åadtjoeh mij saemien gïelem jïh kultuvrem våaroeminie åtna.</p>
<p>– Daate lea tjïelke aajhtoe saemien maanaj byjjenimmieeaktojde. Ibie maehtieh dam jååhkesjidh, Mikkelsen jeahta.</p>
<p xml:lang="nob">Saken skal diskuteres i plenumsmøte fredag 10. desember . Sakspapirer: Sak 61/12 Sametingets strategiplan for samisk barnehagetilbud 2021-2025 – Et krafttak for samiske barnehager</p>
<p><em type="italic">Jis gihtjehtimmie jallh gyhtjelassh, gaskesadth saemiedigkieraeriem Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>

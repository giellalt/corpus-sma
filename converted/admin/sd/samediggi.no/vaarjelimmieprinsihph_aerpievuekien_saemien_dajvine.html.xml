<document xml:lang="sma" id="no_id"><header><title>Vaarjelimmieprinsihph aerpievuekien saemien dajvine - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>266</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/verneprinsipper-i-tradisjonelle-samiske-omrader.8173.aspx?sprak=14</origFileName><parallel_text xml:lang="nob" location="verneprinsipper_i_tradisjonelle_samiske_omrader.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Vaarjelimmieprinsihph aerpievuekien saemien dajvine</p>
<p><em type="italic">Saemiedigkieraerie barkoem reektestimmine jåarhka vaarjelimmieprinsihpi bïjre aerpievuekien saemien dajvine. Saemiedigkieraerie joe Seiland nasjonaalepaarhkem vååksjeme aarebi daan tjaktjen jïh mubpie vaaksjome leaTrollheimen vaarjelimmiedajvesne. </em></p>
<p>Vaaksjome Trollheimen gåajkoe lea skïereden 29. jïh 30.b. Voestes biejjien saemiedigkieraerie edtja vaarjelimmiedajvine buerebelaakan åahpenidh jïh edtja vaaksjoemisnie mïnnedh vaarjelimmiedajven reerijigujmie Hege Sæther Moen jïh Roar Pettersen, jïh tjirkijigujmie vaarjelimmiedajveståvroste. Jis hijven vearelde sjædta edtja Jøldalshæhtjoen vööste vaedtsedh mij lea vaarjelimmiedajven sisnie, jïh debpede maahta vuejnedh guktie Trollheimen vååjnoe.</p>
<p>Iehkeden seminaare edtja öörnesovvedh Saemiereaktamoenehtsen salkehtimmien bïjre NOU 2007:13 Orre saemiereakta, aaj åehpies goh Saemiereaktamoenehtse 2 Oppdalesne. Daesnie saemiedigkieraerie sjïehteladteme voenges saemien siebrieh, båatsoe jïh jeatjah ïedtjeladtjh maehtieh meatan årrodh digkiedimmesne.</p>
<p>Seminaaresne båatsoe jïh kultuvremojhtesh aaj sijhtieh teemine årrodh.</p>
<p>– Trollheimen gieltegs histovrijem åtna jïh desnie gåetiesijjieh registreradamme mah vuesiehtieh åarjelsaemieh daesnie håallestamme båarasåbpoe ruevtieaalteren, saemiedigkieraerie Hans Ole Eira (Gk) jeahta.</p>
<p>Mubpien biejjien saemiedigkieraerie edtja jïjtse vaaksjoemisnie mïnnedh Trollheimen sïjtine. Trollheimen lea konsesjovnedajve båatsose mij sjïere rïekteles våaromem åtna Jïllemesreakteste 1981.</p>
<p>– Daan beajjetje båatsoe leejjemelatjkoej jïh ekspropriasjovnenænnoestimmiej mietie gïehtele. Mijjieh libie guarkeme dajven båatsoe lea geerve tsiehkiej nuelesne gïehtelamme guhkie, jïh mijjieh sïjhtebe jearsoe mierieh båatsose Trollheimesne gorredidh, saemiedigkieraerie Silje Karine Muotka (NSR) jeahta.</p>
<p>Saemiedigkieraerie lea ussjedamme Trollheimen vaaksjodh guhkiem, jïh dellie maaje heannede.</p>
<p>– Daate lea stoerre vaarjelimmiedajve jïh desnie bovtsigujmie gïehtele sjïere krïevenassi mietie, dan dajven ålkolen mij daan biejjien lea tjïertestamme goh saemien gåatomedajve bovtsese. Mijjieh buerebe daajroem tsiehkiej bïjre sïjhtebe, dovne reektestimmien muhteste saemien åtnoen bïjre goh vaarjelimmie jïh båatsoen båetijen aejkien bïjre Trollheimesne, saemiedigkiepresidente Aili Keskitalo (NSR) jeahta.</p>
<p><em type="italic">Jis vielie bïevnesh sïjhth, gaskesadth politihkeles raeriestæjjam Eirik Larsen (NSR) mob. 970 80 217 jallh e-påaste: eirik.larsen@samediggi.no </em></p>
</body></document>

<document xml:lang="sma" id="no_id"><header><title>Tjïrrehtimmiem saemiedigkieveeljemistie evalueereme - Saemiedigkie</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>359</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/har-evaluert-gjennomforingen-av-sametingsvalget.20903.aspx?sprak=14</origFileName><parallel_text xml:lang="nob" location="har_evaluert_gjennomforingen_av_sametingsvalget.html"/><parallel_text xml:lang="sme" location="leat_arvvostallan_samediggevalggaid_cadaheami.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Tjïrrehtimmiem saemiedigkieveeljemistie evalueereme</p>
<p><em type="italic">Stoerretjåanghkoeståvroe lea dam praktihkeles tjïrrehtimmiem saemiedigkieveeljemistie evalueereme jïh bueriedimmiepotensijaalem gelline suerkine vuajna. Dïhte daerpiesommes råajvarimmie maam stoerretjåanghkoe vuajna lea Saemiedigkie nuekie vierhtieh åådtje veeljemem tjïrrehtidh. </em></p>
<p>Saemiedigkien stoerretjåanghkoe lea veeljemetjïrrehtimmiem 2021 gïehtjedamme. Stoerretjåanghkoeståvrose jïh Saemiedægkan lea vihkele almetjh stoerre leajhtadimmiem veeljemasse utnieh jïh tjïrrehtæmman destie.</p>
<p>Evalueeremisnie stoerretjåanghkoeståvroe lea dam praktihkeles tjïrrehtimmiem veeljemistie 2021 gïehtjedamme, jïh ij dejtie prinsihpeles bielide saemiedigkieveeljemistie.</p>
<p>– Tjïrrehtimmie Saemiedigkieveeljemistie 2021 lea mieriedimmiej mietie dorjesovveme, jïh ij leah naan juerie veeljemeilledahke lea reaktoe. Mijjieh vuejnebe Saemiedigkie læjhkan maahta bueriedimmieh darjodh tjïrrehtimmesne saemiedigkieveeljemistie, jïh stoerretjåanghkoeståvroe lea daelie suerkieh raeriestamme mejtie maahta bueriedidh, stoerretjåanghkoen åvtehke Tom Sottinen (Bk) jeahta.</p>
<p>Lohkh reektehtsem tjïrrehtimmien bïjre saemiedigkieveeljemistie 2021</p>
<p>Tom Sottinen    Árvu/Sametinget    Evalueeremen sjïekenisnie stoerretjåanghkoeståvroe lea råajvarimmielæstoem dorjeme, jïh råajvarimmiej gaskem lea daerpiesvoete mieriedimmieh jarkelidh. Ihke dah mah læstoeh raeriestieh edtjieh buerebe viehkiem åadtjodh, dellie daerpies dah maehtieh veeljemelåhkoem digitaale hammosne åadtjodh. Aaj daerpies jarkelidh guktie veeljemem bæjhkohte, ij ajve plaerine bæjhkoehtidh men aaj sosijaale medijinie. Daate lea orrestimmieh mieriedimmeste jïh sjïehtedimmieh dan teknologeles evtiedimmien mietie.</p>
<p>Stoerretjåanghkoeståvroe aaj vuajna daerpies bïevnesh saemiedigkieveeljemen jïh tjïrrehtimmien bïjre veeljemistie bueriedidh. Daate bïevnesh dovne veeljijidie jïh dejtie mah læstoem raeriestieh, men aaj tjïeltide jïh dej veeljemebarkijidie, jïh medijasse.</p>
<p>– Mijjieh vuejnebe bueriedamme bïevnesh leah vihkele, joekoen tjïeltide. Aelhkebe sjædta tjïeltide veeljemem tjïrrehtidh jis tjïelti lea veele daajroe veeljemetjïrrehtimmien bïjre, stoerretjåanghkoen åvtehke jeahta.</p>
<p>Stoerretjåanghkoeståvroe meala dïhte ellen daerpiesommes råajvarimmie lea læjhkan Saemiedigkie fïerhtenjaapetje lissiehtimmiem sov budsjedtesne åådtje, juktie sov reeremen vierhtieh veeljemebarkose nænnoestidh. Saemiedigkie lissiedåaroem åådtje veeljemejaepien. 2021 daate dåarjoe lij 3,5 millijovnh kråvnah. Daate summe edtja gaskem jeatjah trygkemem jïh jarkoestimmiem maeksedh. Ij naan vielie dåarjoe veeljemasse vadtasovvh.</p>
<p>– Ij leah sijjie fïerhtenjaapetje læjkoemidie Saemiedigkien budsjedtesne veeljemebarkose. Dan åvteste daerpies Saemiedigkie fïerhtenjaapetje lissiehtimmiem åådtje sov budsjedtese. Daelie Saemiedigkie aevhkieh nuhtie Veeljemedirektoraaten vierhtijste, men Saemiedigkie dïhte mij lea saemiedigkieveeljemen bijjemes åajvaladtje, jïh dan åvteste vihkele Saemiedigkie nuekie vierhtieh åådtje veeljemem tjïrrehtidh, stoerretjåanghkoen åvtehke Tom Sottinen jeahta.</p>
<p>Stoerretjåanghkoeståvroe sæjhta jïjtse aamhtesem buektedh veeljemen bïjre tjaktjese. Jis stoerretjåanghkoeståvroe edtja dagkeres aamhtesem stoerretjåanghkose buektedh, stoerretjåanghkoe tjuara elliesfaamoem dïsse vedtedh, v. §9 bokstaave h. Stoerretjåanghkoe edtja aamhtesem elliesfaamoen bïjre gïetedidh tjåanghkosne ruffien.</p>
<p><em type="italic">Jis gyhtjelassh jallh gihtjehtimmie, gaskesadth stoerretjåanghkoen åvtehkem Tom Sottinen (Ap), +47 412 72 386, </em><em type="italic">tom.sottinen@samediggi.no </em></p>
<p xml:lang="nob"><em type="italic">Stoerretjåanghkoeståvroe    Árvu/Sametinget      </em></p>
</body></document>

<document xml:lang="sma" id="no_id"><header><title/><genre code="admin"/><author><unknown/></author><wordcount>385</wordcount><conversion_status type="standard"/><availability><free/></availability><multilingual/><origFileName>http://www.saemiedigkie.no/layout/set/print/Byjrese-areale-jih-kultuvrevarjelimmie/Kultuvremojhtesh/Daaarjoeh-saemien-kultuvremojhtesevaarjelaemman</origFileName><parallel_text xml:lang="nob" location="bevilgninger-til-samisk-kulturminnevern.html"/><parallel_text xml:lang="sme" location="juolludusat-sami-kulturmuitosuodjaleapmai.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Dåarjoeh saemien kultuvremojhtesevaarjelæmman / Kultuvremojhtesh / Byjrese, areale jïh kultuvrevarjelimmie / Saemiedigkie - Sametinget</p>
<p type="title">Dåarjoeh saemien kultuvremojhtesevaarjelæmman</p>
<p xml:lang="sme">18. Geassemánnu 2015</p>
<p><em type="bold">Vuesiehtimmie saemien dåaroehistovrijistie, goerehtalleme saemien kultuvregïejeste bietsine jïh dåvvome buvrijste dejnie golme noerhtemes fylhkine. Saemiedigkieraerie lea 2,7 millijovnh dåårjeme ovmessie kultuvremojhteseprosjektide. </em></p>
<p>Prosjekth leah gaajhki bïjre, goh kultuvremojhtesh eatnamisnie, sjïehteladteme kultuvrebaalkijste, immaterijelle kultuvremojhtesh, dåaroehistovrije jïh bueriedimmie vaarjelamme gåetijste.</p>
<p>Baaltele dle reereme göökte millijovnh dåarjoevierhtine joekedamme ohtsemidie gåetievaarjelæmman. Daate lea vierhtieh mah Saemiedigkien prosjektem <span type="quote">"Damtijimmie jïh vïhtesjadteme saemien gåetijste"</span> dåeriedieh , jïh maam Rïjhkeantikvaare dåårje.</p>
<p>Goh vuesiehtimmieh kultuvremojhteseprosjektide leah Saemien Sïjten kultuvremojhtesevïhtesjadteme Gaejsienjaevrien dajvesne Gaalan, Bindalen jïh Namsskogan tjïeltine, jïh Noerhtealmetji jarngen vïhtesjadteme jïh vuesiehtimmie saemien kultuvremojhtesijstie Årøyesne Lyngesne.</p>
<p><em type="bold">Dåaroehistovrije </em></p>
<p>Lissine Árranan prosjekte mij gellie jaepieh jåhta vihtiestimmien jïh vuesiehtimmien bïjre dåaroemojhtesijstie Noerhte-Saltenisnie, dåarjoe aaj vadtasovvi Aajege saemien gïele- jïh maahtoejarngese juktie histovrijem jïh mojhtesh vihtiestidh mah leah ektiedamme mubpien veartenedåarose Röörosendajvesne.</p>
<p><em type="bold">-Daate akte gieltegs prosjekte, jïh guktie manne daajram dellie ij guhte gænnah dam saemien bieliem vuartasjamme dåaroehistovrijisnie daejnie dajvine aarebi, saemiedigkieraerie Thomas Åhrén jeahta. </em></p>
<p xml:lang="est"><em type="bold">Skoltestaare </em></p>
<p>Jeenjesh aarvoem vuejnieh kultuvrebaalkah sjïehteladtedh, jïh Kvikne miehtjieraerie Åarjel-Trööndelagesne lea vierhtieh åådtjeme akten kultuvrebaalkese Forolhognesne.</p>
<p>Akte stuerebe kultuvrebaalkaprosjekte lea Spildra grendelaagen prosjekte Kvænangen tjïeltesne mij edtja kultuvremojhtesh sjïehteladtedh Spildrasne, mij 400 000 kråvnah åadtjoeji.</p>
<p>Vierhtieh aaj vadtasovvin Deatnun jïh Varangeren museumesïjtese juktie Skoltestaaresne dåvvodh jïh gorredidh, Nasjonalpaarhkeståvrose Øvre Pasvik juktie goerehtalledh saemien kultuvregïejh bietsine, jïh Kvalsunden tjïeltese akten mojhtesetaavlese dan saemien lohkehtæjjese jïh tjaeliejasse Anders Larsen. Larsen lij lohkehtæjja gelline saemien dajvine Tromsesne jïh Finnmaarhkesne. Ånnetji åvtelen sealadi jaepien 1949 aktem manuskriptem seedti Just Qvigstadese, mij dam nöörjengielese jarkoesti jïh dam bæjhkoehti nommine <span type="quote" xml:lang="nob">"Om sjøsamene"</span>/ <span type="quote">"Mearoesaemiej bïjre"</span></p>
<p><em type="bold">Båarasåbpoe saemien gåetieh </em></p>
<p>Dej gåetievaarjelimmieprosjekti gaskem mah dåarjoem åadtjoejin lin privaate aajhterh jïjtsistie vaarjelamme gåetijste, vierhtieh vadtasovvin buvrieh dåvvodh dejnie golme noerhtemes fylhkine, vaarjelamme årromegåetide, fievside, jåartatjeallaridie. Dåarjoe aaj vadtasovvi Noerhte-Tromsen Museumasse akten maahtoekuvsjese skjelter-bigkemisnie, akte gaajh båeries bigkemevuekie Nöörjesne maam joekoen jïjnjem nuhtjeme saemien dajvine.</p>
<p>Dåarjoe kultuvremojhtesevaarjelæmman lea vadtasovveme dovne saemien institusjovnide, tjïertide jïh siebride, privaate almetjidie, aajhteridie vaarjelamme gåetijste, jïh såemies jeatjah privaate jallh byögkeles aktööride.</p>
<p>Saemiedigkieraerie Thomas Åhrén jeahta saemien kultuvremojhtesh leah gïejh mijjen åtnoste jïh baeleste saemien dajvine. Saemiedigkieraerien gaavhtan lea vihkeles vaarjelidh, gorredidh jïh vuesiehtidh mijjen kultuvreaerpiem båetije boelvide.</p>
<p><em type="bold">Vielie bïevnesh prosjekti bïjre: </em>Lars Børge Myklevold, 784 74 000 </p>
<p><em type="bold">Gihtjehtimmieh: </em>Saemiedigkieraerie Thomas Åhrén, 908 39 663 </p>
<p><em type="bold">Lohkh vielie saemien kultuvremojhtesi bïjre: </em></p>
<p xml:lang="nob"><em type="bold">http://sametinget.no/nor/Miljoe-areal-og-kulturvern/Kulturminner </em></p>
<p><em type="bold">Lohkh vielie saemien gåetievaarjelimmien bïjre: </em></p>
<p xml:lang="nno"><em type="bold">http://sametinget.no/nor/Miljoe-areal-og-kulturvern/Samisk-bygningsvern </em></p>
</body></document>

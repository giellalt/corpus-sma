<document xml:lang="sma" id="no_id"><header><title>Saemiedigkie dåarjoem vadta Beaivvášen heevehtimmiegærjese jïh konsertese Marja Mortensson jïh KORK:ine</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>210</wordcount><conversion_status type="standard"/><availability><free/></availability><multilingual/><origFileName>https://www.saemiedigkie.no/Saernievaaarhkoe/Saemiedigkie-daaarjoem-vadta-Beaivvasen-heevehtimmiegaerjese-jih-konsertese-Marja-Mortensson-jih-KORK-ine</origFileName><parallel_text xml:lang="nob" location="sametinget-bevilger-stoette-til-jubileumsbok-til-beaivvas-og-konsert-paa-roeros-med-marja-mortensson-og-kork.html"/><parallel_text xml:lang="sme" location="samediggi-juolluda-doarjaga-avvogirjai-beaivvas-ja-konsertii-roerosas-marja-mortensson-ja-kork-bokte.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Saemiedigkie dåarjoem vadta Beaivvášen heevehtimmiegærjese jïh konsertese Marja Mortensson jïh KORK:ine</p>
<p>Saemien Nasjonaaleteatere Beaivváš 40 jaepieh heevehte 2021, jïh dan sjïekenisnie edtjieh fotodokumentarihkeles gærjam bæjhkoehtidh. Saemiedigkieraerie 200 000 kråvnah barkose gærjine dåårje.</p>
<p>Beaivváš gieltegs jïh vihkeles histovrijem åtna goh saemien kulturelle premissedeallahtæjja. Jïjnje heannadamme dehtie raejeste teatere tseegkesovvi varke 40 jaepiej juassah goh frijje dåehkie dejnie dramatihkeles heannadimmine deepmesjimmien bïjre Alta-Gouvdageaidnujeanoste, jïh daan biejjien raajan goh akte profesjonelle teatereinstitusjovne mij bïjre jarkan gellien aejkien jaepien mïnnede abpe Saepmesne. Goh bievnije saemien gïeleste jïh kultuvreste Beaivváš joekoen stoerre aarvoem åtna.</p>
<p><span type="quote">«Saemiedigkieraerie heevehtimmiegærjam vuarjesje goh joekoen vihkeles siebriedahkese, jïh saemien nasjonaaleteateren histovrije åehpies sjædta,»</span> saemiedigkieraerie Henrik Olsen jeahta.</p>
<p>Åarjelsaemien festivaalen sjïekenisnie Raasten rastah, konserte edtja öörnesovvedh Marja Mortensson jïh Krinkastingsorkesterinie (KORK) Røros gærhkosne skïereden 25. b. daan jaepien. Saemiedigkieraerie 179 000 kråvnah dåårje Raasten rastah-festivaalese daan öörnedæmman.</p>
<p>Konserte aaj meatan saemien tv-produksjovnesne gusnie NRK Sápmi åarjelsaemien aamhtesh jarngesne åtna seamma tïjjen goh festivaale öörnesåvva. Baantedimmie dorjesåvva konserteste maam edtja mænngan vuesiehtidh NRK:sne.</p>
<p><span type="quote">«Stoerre heannadimmie konserte Rørose bïejesåvva. Naemhtie aaj saemien goltelæjjah åadtjoeh meatan årrodh daam dååjredh sijjen hïejmedajvesne. Gosse konserte lea Røros gærhkosne dellie dïhte aaj sjïere lïhkesvoetem vadta årroejidie»</span>, saemiedigkieraerie jeahta.</p>
<p>Jis dov leah gyhtjelassh jallh gihtjehtimmiem sïjhth, gaskesadth saemiedigkieraeriem Henrik Olsen tell. + 47 907 75 219, jallh e-påaste: henrik.olsen@samediggi.no</p>
</body></document>

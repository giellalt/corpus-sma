<document xml:lang="sma" id="no_id"><header><title>Mij saemien healsoe?</title><genre code="admin"/><author><person firstname="Mikkel Eskil" lastname="Mikkelsen" sex="unknown" born="" nationality=""/></author><translator><unknown/></translator><translated_from xml:lang="nob"/><year>2019</year><wordcount>699</wordcount><conversion_status type="standard"/><availability><license type="standard"/></availability><parallel_text xml:lang="nob" location="nettverksseminar_i_stjordal_mem.doc"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p type="listitem"><span type="quote">«Mij saemien healsoe?»</span></p>
<list><p type="listitem">Buerie båeteme, Saemiedigkieraerie Mikkel Eskil Mikkelsen</p>
</list><p>Nomme: <span type="quote">«Mij saemien healsoe? -Saemiedigkien perspektijve »</span></p>
<p>Medtie 10 min.</p>
<p>Åehpiedehteme jïjtjestanne.</p>
<p>Sïjhtem dijjem buerie båeteme vaajtelidh viermieseminaarese Saemien kultuvregoerkese healsoe- jïh sosijaaledïenesjisnie åarjelsaemien dajvesne. Seamma tïjjen sïjhtem öörnedæjjide bööredimmien åvteste gijhtedh seminaarese, jïh gijhtedh dej skraejrien åvteste guktie saemien healsoebarkijh åarjelsaemien dajvesne aktem gaavnedimmiesijjiem åadtjoeh. Saemiedigkien gaavhtan lea stoerre viehkie gosse dagkerh sijjieh sjugniesuvvieh gusnie maahta haestemh healsoe- jïh sosijaalesuerkesne digkiedidh. Saemiedigkie vielie daajroem saemiej daerpiesvoeti bïjre daarpesje, jïh raerieh daarpesje dejstie mah bööremeslaakan daejrieh guktie lea.</p>
<p>Daan jaepien viermieseminaare aktem gamte teemam veeljeme, men mij seamma tïjjen naakedem dehtie sjïerevoeteste healsojne vuesehte, aktene saemien perspektijvesne vuajneme. Teema <span type="quote">«Mij saemien healsoe»</span> lea gellielaaketje, jïh dovne mijjem goh saemien politihkerh, dijjem goh faagealmetjh jïh abpe saemien siebriedahkem haasta daam tjïelkestidh. Saemien årrojh leah joekoen gellielaaketje, jïh ovmessie almetjh ovmessie daerpiesvoeth utnieh. Seamma tïjjen dellie naakede mij daamtaj jæjhta, naakede mij aaj vååjnesasse båata daennie seminaaresne.</p>
<p>Åarjelsaemieh leah tïjje doekoe stoerre haestemh siebriedahkesne dååsteme sijjen jieledevuekien gaavhtan, naakede mij gujht sæjhta almetji healsoem tsevtsedh. Saemiedigkie biejjieladtje daejnie barka juktie dam dåastodh jïh bueriedidh, gaskem jeatjah laavenjostoen jïh <span type="quote">“tsevtsemen”</span> tjïrrh tjïeltijste, fylhkijste jïh staateles åejvieladtjijste.</p>
<p>Seamma tïjjen aktem joekoen hijven evtiedimmiem åarjelsaemien siebriedahkesne vuejnebe, gosse måjhtelibie dej minngemes jaepiej dellie jienebh saemieh healsoefaageles maahtojne båateme, jïh daah faagealmetjh aaj stoerre eadtjohkevoetem faagese jïh åarjelsaemien siebriedahkese vuesiehtieh. Akte lissiehtamme saemien healsoefaageles maahtoe dejnie tjïeltine gusnie saemieh årroeh sæjhta hijven årrodh båetijen aajkan, jïh goh daamtaj vuejnebe, dellie hijven evtiedimmie sæjhta positijve evtiedimmiem eeledh guhkiebasse. Saemiedigkie gegkeste jïh saemien noerh haasta ööhpehtimmiem vaeltedh, joekoen healsoefaageles ööhpehtimmieh, juktie hoksedh akte hijven evtiedimmie jåarhka båetijen aejkien.</p>
<p>Saemiedigkien lea dïedte seammavyörtegs healsoe- jïh sosijaalefaalenassen åvteste barkedh saemien årroejidie, gaskem jeatjah viehkine saemien årroji healsoem jïh jieledetsiehkiem biejjieöörnegasse bïejedh, seammalaakan goh jeatjah årroejidie. Saemien årroji healsoem jïh jieledetsiehkiem biejjieöörnegasse bïejedh sæjhta aaj jiehtedh vuartasjidh mah faktovrh, dovne jïjtjene siebriedahkesne jïh abpe siebriedahkesne, mah mijjen healsoem tsevtsieh - <span type="quote">«Mij saemien healsoe?»</span></p>
<p>Saemiedigkieraerien aalkoebæjhkoehtimmesne - Muohtačalmmit (Ballehtassh) libie jeahteme vihkeles saemieh healsoefaalenassem jïjtsh gïelesne åadtjoeh, jïh gusnie goerkese saemien kultuvrese jïh histovrijasse gååvnese. Daennie ektiedimmesne sïjhtebe barkedh ihke saemien perspektijvh gorresuvvieh nasjonaale prosessine mah leah healsoen bïjre, gaskem jeatjah saemien tjirkijh hoksedh healsoegïehtelimmine, jïh ihke saemieh edtjieh saemiengïeleldh maahtoem dåastodh, neavroebïeljelimmiedïenesjen raejeste sïejhme- jïh sjïerehealsoedïenesjen raajan.</p>
<p>Saemiedigkie meatan orreme strategijesoejkesjinie nïerhkedh juktie sjïerehealsoedïenesjidie saemien årroejidie guhkiebasse evtiedidh. Ulmie lea aktem strategeles jïh bijjemes soejkesjem råajvarimmiejgujmie darjodh mah seammavyörtegs sjïerehealsoedïenesjh saemien årroejidie eevtjieh abpe laantesne, dej mieriej jïh prinsihpi sisnjeli mah leah våajnoes Nasjonaale healsoe- jïh skïemtjegåetiesoejkesjisnie. Seammavyörtegs healsoedïenesjh krievieh healsoedïenesjh mah leah sjïehteladteme saemien skïemtjiji gïeleldh jïh kultuvrelle maadtose. Strategijesoejkesje edtja faamosne årrodh gaajhkide saemide abpe Nöörjesne, jïh mijjieh jaehkebe daate sæjhta meatan årrodh healsoefaalenassem saemide bueriedidh, aaj dej saemien voernges dajvi ålkoli.</p>
<p>Saemiedigkie sæjhta dam saemien psykiske healsoevaarjelimmiem bueriedidh. Juktie hoksedh doh nasjonaale perspektijvh gorresuvvieh dellie SANKS (Saemien nasjonaale maahtoedïenesje - psykiske healsoevaarjelimmie jïh geeruvevoete) byöroe sertesovvedh Healsoe Finnmaarhkeste Healsoe Noerhtese. Daate sæjhta jiehtedh mijjieh sïjhtebe faalenassem psykiske healsoevaarjelimmien sisnjelen lissiehtidh julev- jïh åarjelsaemien dajvesne, goh akte vijriedimmie SANKS:n faalenasseste, jallh iktedamme jïh organisatovreles råajvarimmiejgujmie. Sïjhtebe aaj healsoestruktuvride vuartasjidh gaajhkide saemide. Saemiedigkie aavone juktie råajvarimmieh joe leah dorjesovveme åarjelsaemide gosse SANKS lea göökte faagebarkijh åådtjeme Snåasesne jïh Rørosesne.</p>
<p>Sïjhtebe barkedh guktie gaajhkh saemieh jïh joekoen saemien voeresh, vyörtegs healsoe- jïh hoksefaalenassem åadtjoeh, jïh laavenjostosne Saemiedigkien voereseraerine sïjhtebe saemien voeresestrategijem hammoedidh. Saemiedigkie sæjhta lissine barkedh tseegkemen åvteste saemiengïeleldh hoksefaalenassijste laavenjostoelatjkoej tjïrrh tjïeltigujmie.</p>
<p>Saemiedigkien barkoe healsoedïenesjidie saemide bueriedidh aaj dorjesåvva dåarjoej tjïrrh ovmessie healsoefaageles prosjektide. Gaskem jeatjah Saemiedigkie lea dåarjoem vadteme Snåasen tjïeltese juktie gaavnedimmiesijjieh åarjelsaemien voeresidie öörnedidh, mijjieh dåarjoem vadteme kuvsjese lïhke fualhkan almetjidie åarjelsaemiej gaskem mah dåeriesmoerh geeruvevoetine utnieh, jïh dåarjoem vadteme juktie visuelle viehkievierhtieh darjodh lïerehtimmesne åarjelsaemien kultuvren bïjre.</p>
<p>Mijjieh daejrebe jeenjesh aktem lïhke ektiedimmiem båatsose utnieh åarjelsaemien dajvesne. Saemiedigkie laakemoenehtsem nammoehtamme mij edtja båatsoelaakem vuartasjidh. Mijjen håhkoe lea jarkelimmie båatsoelaakeste sæjhta hijven illedahkh vedtedh båatsoesaemiej aarkebeajjan, jïh destie aaj hijven årrodh båatsoesaemiej healsose.</p>
<p>Gegkestem dijjieh göökte ïedtjije jïh lïerije biejjieh åadtjode. Jïh manne aaj gegkestem dijjieh skraejriem åadtjode barkoem jåerhkedh akten lissiehtamme kultuvregoerkesen åvteste healsoe- jïh sosijaaledïenesjen sisnjelen, mij buaratjommesasse sjædta saemien skïemtjijasse jïh utniejasse.</p>
<p>Gæjhtoe mov åvteste jïh lahkoe seminaarine!</p>
<p>Nettverksseminar: Samisk kulturforståelse i helse- og sosialtjenesten i det sørsamiske området 24. - 25. jan. 2019</p>
</body></document>

<document xml:lang="sma" id="no_id"><header><title>PP-dïenesje jïh sjïereööhpehtimmie</title><genre code="admin"/><author><person firstname="" lastname="Udir" sex="unknown" born="" nationality=""/></author><year>2018</year><wordcount>415</wordcount><conversion_status type="standard"/><availability><license type="standard"/></availability><origFileName>https://www.udir.no/globalassets/filer/regelverk/tidlig-innsats/foreldreinfo/sorsamisk_spesundervisning_foreldre.pdf</origFileName><parallel_text xml:lang="nob" location="spesundervisning_foreldre_nob.pdf"/><parallel_text xml:lang="sme" location="spesundervisning_foreldre_sme.pdf"/><parallel_text xml:lang="smj" location="spesundervisning_foreldre_smj.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Jis dov maana ij nuekies aevhkiem dehtie sïejhme lïerehtimmeste utnieh, maahta reaktam utnedh sjïereööhpehtimmiem åadtjodh.</p>
<p>Sjïereööhpehtimmie maahta vuesiehtimmien gaavhtan årrodh learohke jeatjah learoeulmiej mietie barka goh jeatjah learohkh, lohkehtæjja jallh viehkiehtæjja learoehkasse dåarjoem vadta klaassesne jallh learohke sjïere sjïehtedamme dïrregh åådtje.</p>
<p>Sjïereööhpehtimmie edtja sjïehtedamme årrodh dov maanan daerpiesvoeti mietie. Jis datne jallh skuvle tjoeperde mejtie dov maana ij nuekies aevhkiem utnieh lïerehtimmeste, skuvle edtja pryövedh dov maanese buerebelaakan sjïehtedidh. Jis daate ij leah nuekie skuvle jïh PP-dïenesje tjuerieh vuarjasjidh jïh raeriestidh maam maana daarpesje, jïh skuvle tjuara aktegsnænnoestimmiem darjodh.</p>
<p>PP-dïenesje maahta dåaresthfaageles laavenjostedh voenges daltesisnie, vuesiehtimmien gaavhtan healsoedïenesjinie jallh maanavaarjelimmiedïenesjinie, jïh staateles daltesinie vuesiehtimmien gaavhtan Statpedine jallh psykiatrijen dïenesjigujmie. PP-dïenesjen lea sjaevehtsvoetedïedte.</p>
<p><em type="bold">PEDAGOGELES-PSYKOLOGELES DÏENESJE (PP-DÏENESJE)</em> </p>
<p>Dïenesje mij raerieh skuvlide, tjïeltide jïh fylhkentjïeltide vadta sjïehteladtemen bïjre maanide jïh noeride sjïere daerpiesvoetigujmie.</p>
<p><em type="bold">MAEHTELES VUARJASJIMMIE</em> </p>
<p>Tjaatsege PP-dïenesjistie mij vuesehte mejtie learohke sjïereööhpehtimmiem daarpesje, jïh mij raereste mah faalenassh learohke byöroe åadtjodh.</p>
<p><em type="bold">AKTEGSNÆNNOESTIMMIE</em> </p>
<p>Prievie skuvleste mij vuesehte mejtie maanan lea reakta sjïereööhpehtimmiem åadtjodh jallh ij, jïh magkeres sjïereööhpehtimmie. Datne maahtah iktesth aktegsnænnoestimmiem laejhtedh.</p>
<p><em type="bold">INDIVIDUELLE lïerehtimmiesoejkesje (ILS)</em> </p>
<p>ILS edtja ulmieh jïh sisvegem vuesiehtidh sjïereööhpehtimmesne jïh lea akte barkoedïrrege.</p>
<p><em type="bold">Maam maahtam skuvleste veanhtadidh?</em> </p>
<p><em type="italic">Skuvle edtja</em> </p>
<p type="listitem">• hoksedh maanan bööremasse gorresåvva</p>
<p type="listitem">• datnem meatan vaeltedh jïh datnem gihtjedh åvtelen sjæjsjalimmieh vaeltieh mah leah dov maanan bïjre</p>
<p type="listitem">• soptsestimmieh maanine jïh eejhtegigujmie utnedh jïh daerpies goerehtallemh darjodh maaneste</p>
<p type="listitem">• PP-dïenesjem birredh aktem maehteles vuarjasjimmiem darjodh jis datne dan bïjre birrh, jïh jis skuvle veanhta learohke sjïereööhpehtimmiem daarpesje</p>
<p type="listitem">• aktegsnænnoestimmiem darjodh mij jeahta mejtie maana edtja sjïereööhpehtimmiem åadtjodh jallh ij, jïh magkeres sjïereööhpehtimmie</p>
<p type="listitem">• individuelle lïerehtimmiesoejkesjem (ILS) darjodh</p>
<p type="listitem">• learoehkasse sjïereööhpehtimmiem vedtedh guktie lea buerkiestamme aktegsnænnoestimmesne jïh ILS:sne</p>
<p type="listitem">• tjaaleldh reektehtsem darjodh sjïereööhpehtimmien bïjre jïh maanan evtiedimmien bïjre ikth jaepien</p>
<p type="listitem">• hoksedh datne jïh dov maana bïhkedimmiem åadtjode mij vuarjasjimmie karakterigujmie jallh bielelen karakterh noereskuvlesne sæjhta jiehtedh, åvtelen eajhnadovvede</p>
<p><em type="bold">Maam maahtam darjodh?</em> </p>
<p><em type="italic">Datne guhte lea eejhtege</em> </p>
<p type="listitem">• maahtah krïevedh skuvle goerehte mejtie dov maana sjïereööhpehtimmiem daarpesje</p>
<p type="listitem">• maahtah dov tjoeperdimmien bïjre digkiedidh PP-dïenesjinie jïh skuvline saehtemen åvtelen</p>
<p type="listitem">• edtjh meatan vaaltasovvedh jïh jååhkesjidh åvtelen skuvle PP-dïenesjem birrie dov maanam salkehtidh jïh vuarjasjidh</p>
<p type="listitem">• edtjh meatan vaaltasovvedh  jïh jååhkesjidh åvtelen skuvle muana dov maana edtja sjïereööhpehtimmiem åadtjodh</p>
<p type="listitem">• edtjh tjaaleldh reektehtsem åadtjodh ikth jaepien dan sjïereööhpehtimmien bïjre maam dov maana åådtje jïh aktem vuarjasjimmiem mij soptseste guktie dov maana jïjtjemse evtede</p>
<p type="listitem">• maahtah laejhtedh jis dov maana ij sjïereööhpehtimmiem åadtjoeh</p>
<p type="listitem">• maahtah sisvegem, tjïrrehtimmiem jallh öörnedimmiem sjïereööhpehtimmeste laejhtedh</p>
<p type="listitem">• maahtah nænnoestidh mejtie dov maana noereskuvlesne edtja lutniestimmiem vuarjasjimmeste karakterigujmie åadtjodh dejnie faagine mejnie sjïereööhpehtimmiem åådtje</p>
</body></document>
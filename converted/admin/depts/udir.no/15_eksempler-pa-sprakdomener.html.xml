<document xml:lang="sma" id="no_id"><header><title/><genre code="admin"/><author><unknown/></author><wordcount>1927</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sma"/></multilingual><origFileName>http://veiledninger.udir.no/Samisk%20andrespr%e5k/www.udir.no/Lareplaner/Veiledninger-til-lareplaner/Revidert-2013/Samisk-som-andrespraak/Saemien-mubpiegieline-Saemien-2-jih-saemien-3/Hoyremeny-toppniva/Eksempler-pa-sprakdomener/index.html</origFileName><parallel_text xml:lang="nob" location="15_eksempler-pa-sprakdomener.html"/><parallel_text xml:lang="sme" location="15_eksempler-pa-sprakdomener.html"/><parallel_text xml:lang="smj" location="15_eksempler-pa-sprakdomener.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Udir.no - Gïelesuerkieh</p>
<p type="title">Gïelesuerkieh</p>
<p xml:lang="nob">Hovedinnhold</p>
<p><em type="bold">Gïeletsiehkie Saemien dajvesne lea gellielaakan mujvies. Jeenjesh maehtieh soptsestidh bielelen maehtedh tjaeledh. Jeenjesh gïelem guarkoeh bielelen dam maehtedh soptsestidh. Jeenjesh sïjhtieh gïelem lïeredh. </em></p>
<p>Seamma aejkien lea geografeles joekehtsvoeth. Voernges, saemien dajvine saemien gaajhkem lehkiem govlh, bene såemies sijjine saemeste ajve naan gille fuelhkine.</p>
<p>Lohkehtimmesne lea dah haestemh uvtemes maanide jïh noeride skreejredh njaalmeldh gaskesadtedh jïh funksjovnelle guektiengïeline sjïdtedh. Dellie daarpesjieh hijven sijjieh, almetjh jïh tsiehkieh juktie gïelem dåastodh jïh dam nåhtadidh. Dam gohtje daennie bihkedimmesne goh gïelesuerkieh.</p>
<p>Vihtiestamme jienebegïelen siebriedahkijste, gaajhkine bieline veartenistie, dejtie learoehkidie mah jienebelåhkoegïelem voestesgïeline utnieh, dellie eah naan tæjmoeh våhkoen nuekies jis dah edjtieh unnebelåhkoegïelem lïeredh goh eadtjohke gïele. Daam maallem nåhtadamme mubpiegïelelohkehtimmesne saemien gïelesne, jïh dam annje daan biejjien nåhtede.</p>
<p>Daate akte viejhkies lohkehtimmiemaalle, jïh tjuara badth dannasinie daam maallem goh aktem heaptoem vuejnedh, jis skuvle edtja akte radtjoes dirrege sjïdtedh jis edtja gïeleåtnoem målsodh. (Todal, 2002). Dam veelelaakan dennie åarjelsaemien dajvesne vuajna, mij jienebh mubpiegïelelearohkh utnieh goh voestesgïelelearohkh.</p>
<p>Edtjebe saemien vaarjelidh jïh nænnoestidh viehkine mubpiegïeleööhpehtimmeste, learohke tjuara faalenassem åadtjodh nænnoesåbpoe guektiegïelen maallijste, naemhtie guktie jeatjah laanth Europesne mubpiegïelelohkehtimmiem öörnedieh dejtie aalkoealmetji unnebelåhkoegïelide.</p>
<p>Dïhte mij lea bööremes lea lohkehtimmiem åadtjodh gaajhkine faagine saemien gïelesne. Dej saemien gïelereeremedajvi ålkoli lea vaenie skuvlh mah dam tjïrrehtamme, ihke saemienlohkehtimmie båeries vuekien mietie öörnesåvva, vaenie lohkehtæjjah mah saemiestieh, vaenie learoevierhtieh saemiengïelesne faagine, jïh vaenie learohkh fïerhtene skuvlesne.</p>
<p>Læjhkan gåarede lohkehtimmiem öörnedidh akten nænnoesåbpoe gïelebiesiemaallen mietie goh daan biejjien, dsj. dejtie saemiengïelen suerkide vijriedidh dejstie voenges tsiehkijste.</p>
<p xml:lang="nob">Vis alle</p>
<p type="title">Vuesiehtimmieh; gïelesuerkieh</p>
<p>Maahta aktem tjiehtjelem öörnedidh goh akte saemien tjiehtjele, savka, skuvlesne, saemien stååkegaevniejgujmie, gærjah, musihke, vaarjoeh, duedtie jïh jeatjah dirregh, goh låavth-gåetie aktene roenesne jïh låavth-gåetie ålkone. Tjiehtjele jïh låavth-gåetie åtnasuvvieh jaabnan. Gosse learohkh desnie, dah ajve saemiestieh, meatan jallh bielelen kråahpen gïeline.</p>
<p>Dah tjuerieh olkese vaedtsedh jis edtjieh nöörjen gïelesne gihtjedh. Learohkh aaj maehtieh aktem vihties soptsestimmiebodtetjem utnedh, gusnie lohkehtæjja ajve saemeste jïh kanne vuesehte baakoej ulmiem guvviejgujmie gosse soptseste. <span type="quote" xml:lang="nob">”Time out”</span> sjædta jis edtja daaroestidh.</p>
<p>Dejtie mah eah aktem tjiehtjelem utnieh, maahta plakatem darjodh, jallh maahta jeatjah væhtah nåhtadidh gosse tjiehtjelem gïelesuerkine jallh saemiengïelen tjiehtjielinie nåhtede.</p>
<p>Akte jeatjah vuekie aktem saemiengïelen sijjiem jallh aktem gïelesuerkiem darjodh, lea båeries almetjh jallh jeatjah saemiengïelen almetjh nåhtadidh, gusnie learohkh maehtieh guessine minnedh jaabnan. Molsehthlaakan dah maehtieh learohki luvnie guessine mïnnedh skuvlesne. Daesnie maehtieh dæjpeles darjomh nåhtadidh goh våarome gaskesasse, vuesiehtimmien gaavhtan saemien beapmoe, duedtie jallh vuelie, laavlome/saalmedåehkieh jallh plearoeh.</p>
<p>Vuelielisnie lea vuesiehtamme naan gïelesuerkieh mah sïjhtieh meatan årrodh gïeleööhpehtimmiem nænnoestidh dejtie saemien learoehkidie. Juktie bööremes illedahkem åadtjodh gïelelohkehtimmeste, lohkehtæjja byöroe dam öörnedidh naemhtie guktie dah learohkh dan jïjnjh suerkieh goh gåarede åadtjoeh mah leah vuelielisnie neebneme.</p>
<p><em type="bold">Gïelesuerkieh almetjidie ektiedamme: </em></p>
<list><p type="listitem">lohkehtæjjah</p>
</list><p>Dah saemiengïelen lohkehtæjjah leah dah vihkielommes gïelesuerkieh fïerhtene skuvlesne. Dah byöroeh voejhkelidh iktegisth saemiestidh. Dastegh gåarede göökte lohkehtæjjah utnedh, akte dejstie lohkehtæjjijste maahta ajve saemiestidh tæjmojne, jïh dïhte mubpie maahta gåabegh gïelh nåhtadidh.</p>
<list><p type="listitem">jeatjah voenges vierhtiealmetjh mah saemiestieh, voeres jïh jeatjebh mah maehtieh bihkedidh jallh vuesiehtidh</p>
</list><p>Daamtaj jienebh vierhtiealmetjh gååvnesieh mah saemiestieh dennie voenges byjresisnie. Vaeltieh dejtie meatan dan varke dïhte gåarede, jïh dan daamtaj goh gåarede, vuesiehtimmien gaavhtan tjiehpies vytnesjæjjah, soptsestæjjah, vaerien almetjh, artisth jïh 1.gïelenlearohkh.</p>
<p>Vihkeles tjïelke latjkoeh dej vierhtiealmetjigujmie darjodh, ihke dah ajve saemiestieh. Buerkesth mannasinie dah edtjieh dam darjodh.</p>
<p>Dah maehtieh aelhkielaakan aelkedh daaroestidh gosse vueptiestieh learohkh eah guarkah. Lohkehtæjja jïh vierhtiealmetjh maehtieh åvtelhbodti seamadidh maam edtjieh darjodh gosse naemhtie sjædta.</p>
<list><p type="listitem">båarasåbpoe learohkh skuvlesne</p>
</list><p>Byöroe båarasåbpoe learoehkidie skreejredh saemiestidh sinsitnine jïh nuerebe learoehkigujmie ektine skuvlesne. Maahta båarasåbpoe learohkh meatan vaeltedh lohkehtimmesne nuerebe learoehkijstie, jis soejkesje naemhtie guktie gåabpegh paarhth aevhkiem utnieh destie. Dellie daate akte bielie sjædta dehtie båarasåbpoe learohki lohkehtimmeste.</p>
<list><p type="listitem">saemien gaagkoeh jïh vaarjoeh</p>
</list><p>Råållestååkedimmesne saemien gaagkoeh jïh/jallh vaarjoeh åtnasuvvieh. Learohkh akten saemiengïelen råållen sijse tjaengieh dan varke daate åtnasåvva.</p>
<p>Maahta saemien gaagkoeh årrodh goh juelkietjengkerespielijh, gïetetjengkerespielijh, vuejijh, dåakterh, göölijh, båatsoealmetjh jv. Learohke edtja saemiestidh ovgoh satne lea dïhte råålle maam åådtjeme.</p>
<list><p type="listitem">learohkh jeatjah skuvlijste jïh voelpeklaassijste</p>
</list><p>Nåhtedh sosijale meedijah. Learohkh chattedieh jaabnan saemiengïelesne. Dah maehtieh aaj laavenjostedh faagen bïjre, vuesiehtimmien gaavhtan maehtieh aktem digitale wiki’m tjaeledh akten aamhtesen bïjre saemiengïelesne.</p>
<list><p type="listitem">jeatjah almetjh</p>
</list><p>Gærjagåetien barkije, studijebihkedæjja jïh jeatjah saemiengïelen almetjh skuvlesne maehtieh meatan årrodh.</p>
<p><em type="bold">Gïelesuerkieh ektiedamme sæjjan: </em></p>
<list><p type="listitem">jïjtse klaassetjiehtjele</p>
</list><p>Vihkeles aktem jïjtse klaassetjiehtjelem utnedh gusnie saemienlohkehtimmie edtja abpe jaepiem årrodh. Daesnie maahta dejtie saemien materijellide tjaavhkodh. Learohki barkoeh jïh plakath gïelelohkehtimmesne maehtieh viedtjine gævnjasjidh bielelen sijjien bïjre gæmhpodh.</p>
<p>Maahta aktem roenem klaassetjiehtjielisnie tjïertestidh goh akte ållesth saemiengïelen suerkie. Lohkehtæjja jïh learohkh seamadieh gusnie jïh guktie dah edtjieh gaskesadtedh klaassetjiehtjielisnie.</p>
<list><p type="listitem">jïjtse roene jïh viedtje learohki sïejhme klaassetjiehtjielisnie</p>
</list><p>Vihkeles saemien gïelem (jïh kultuvrem) våajnoes darjodh dennie klaassetjiehtjielisnie gusnie learohke lea daamtajommes. Saemiengïelen learohkebarkoeh j.v gævnjeste.</p>
<list><p type="listitem">ektesne byöpmedidh skuvlesne</p>
</list><p>Dastegh gåarede, dellie hijven jis gaajhkh dah saemiengïelen learohkh skuvlesne maehtieh ektesne byöpmedidh, vuesiehtimmien gaavhtan akten biejjien våhkoen, gusnie aaj lohkehtæjja saemiengïelesne meatan. Dïhte akte hijven nuepie dam aarkebiejjiesaemien nåhtadidh.</p>
<list><p type="listitem">tjïertestamme sijjie ålkome</p>
</list><p>Jis maahta naakedem dehtie sijjeste ålkone tjïertestidh goh akte saemiengïelen sijjie, dellie dïhte aevhkies.</p>
<list><p type="listitem">låavthgåetie/derhviegåetie</p>
</list><p>Maahta aktem låavthgåetiem tseegkedh skuvlen lihkebisnie. Daesnie maahta lohkehtimmiem saemiengïelesne jaabnah utnedh.</p>
<p>Jeatjah learohkh maehtieh aaj gåetiem nåhtadidh gosse saemien aamhtesigujmie berkieh. Naemhtie dah maehtieh hijven dååjrehtimmieh åadtjodh dan saemien bïjre, vuesiehtimmien gaavhtan saemien beapmoe, soptsestimmieh jïh vuelieh.</p>
<list><p type="listitem">skuvle ålkone</p>
</list><p>Öörnedh skuvlem ålkone dennie saemien lïhke byjresisnie, vuesiehtimmien gaavhtan ektiedamme saemien dejpeladtje jieliemidie jïh/jallh darjomidie.</p>
<p>Staareskuvlh saemien learohkigujmie maehtieh gaavnedh jïh nåhtadidh aktem tjåenghkies skåajje- jallh eatnemesijjiem staaren lïhke byjresisnie. Daesnie learohkh maehtieh aktem tjåenghkies gïelesijjiem utnedh sjyöhtehke aamhtesigujmie såemies aejkien jaepesne.</p>
<list><p type="listitem">eejehtimmieh</p>
</list><p>Öörnedh såemies eejehtimmieh våhkoen saemiengïelen darjomigujmie jïh stååkedimmiejgujmie.</p>
<list><p type="listitem">sijjie digitale lierehtæmman</p>
</list><p>Dah skuvlh maehtieh saemiengïelen digitale lierehtimmiesijjieh öörnedh mah maehtieh interaktijve-laakan åtnasovvedh learohkigujmie.</p>
<list><p type="listitem">maajhööhpehtimmie</p>
</list><p>Learohkh mah eah saemiengïelen lohkehtæjjah dennie voenges skuvlesne utnieh, maehtieh maajhööhpehtimmiem jaabnan åadtjodh videoråårestallemi tjïrrh.</p>
<list><p type="listitem">sijjieh gusnie dejpeladtje jielemigujmie giehtele</p>
</list><p>Maahta sjyöhtehke årrodh guessieh åadtjodh, skuvlefealadimmiejgujmie jïh laajroeskuvligujmie. Naemhtie learohkh maehtieh jienebh råakedh mah saemiestieh, jïh ånnetji dejpeladtje jielemi bïjre lïeredh.</p>
<p>Vihkeles tjïelke latjkoeh darjodh vierhtiealmetjigujmie juktie dah ajve saemiestieh. Buerkesth mannasinie dah edtjieh dam darjodh. Dah sijhtieh aelhkielaakan aelkedh daaroestidh gosse vueptiestieh learohkh eah guarkah. Lohkehtæjja jïh vierhtiealmetjh maehtieh åvtelhbodti seamadidh maam edtjieh darjodh gosse naemhtie sjædta.</p>
<p><em type="italic">Gïelesuerkieh ektiedamme faagide </em></p>
<list><p type="listitem">saemien</p>
</list><p>Gosse lohkehtæjja jïjnjem saemiestieh, dellie dïhte hijven. Læjhkan lohkehtæjja tjuara daejredh mejtie learohkh guarkah mij jeahtasåvva. Lohkehtæjja ij byörh jarkostidh vielie goh daerpies, guktie learohke guarka lea aevhkies saemien lïeredh.</p>
<p>Dïhte aktanimmie saemien gïele jïh dæjpeles faagh lea joekoen nuhteligs gïelelohkehtimmesne. Maahta jïjnjem dehtie goerkesimmeste dæjpeles darjomidie ektiedidh, goh jurjiehtimmie, vytnjesjimmie jïh vitnedimmie. Akte vuesiehtimmie lea joejkesijjiem utnedh musihkesne.</p>
<p>Buerebe gosse dan jïjnjem goh gåarede lea saemiengïelesne dejnie dæjpeles faagine. Darjomh jïh gïele sinsitniem viehkiehtieh</p>
<list><p type="listitem">duedtie</p>
</list><list><p type="listitem">beapmoe jïh healsoe</p>
</list><list><p type="listitem">vitnedimmie</p>
</list><list><p type="listitem">musihke</p>
</list><list><p type="listitem">siebriedahkefaage</p>
</list><p>Maahta jïjnjem dehtie lohkehtimmeste siebriedahkefaagesne saemiengïelesne utnedh. Dïhte sæjhta learohki baakoeveahkam nænnoestidh.</p>
<p>Learoehkidie aaj viehkehte gosse saemien nåhtede jienebh tsiehkine mah sjyöhtehke, dovne aarkebiejjien jïh åvtelbaelien. Joekoen maahta dejtie saemien tsiehkide learoesoejkesjisnie saemiengïelesne darjodh.</p>
<list><p type="listitem">matematihke</p>
</list><p>Aevhkies ryökneminie barkedh goh akte vihkielommes maehtelesvoete jïh matematihke saemiengïelesne, vuesiehtimmien gaavhtan veahka, haamoe, svihtjeme rommesne jïh mohtedimmie.</p>
<p>Maahta aaj dejpeladtje saemien ryöknemem meatan vaeltedh goh aamhtese. Dïhte saemien tjaalehtjimmie haamoen jïh geometrijen nuelesne sjeahta. Maahta matematihkem jïh vytnjesjimmiem dåaresthfaageles darjodh.</p>
<list><p type="listitem">eatnemefaage</p>
</list><p>Jïjnje dehtie lohkehtimmeste eatnemefaagesne maahta saemiengïelesne årrodh. Dïhte sæjhta viehkiehtidh learohki baakoeveahkam nænnoestidh. Dïhte viehkehte learohkidie saemien vielie tsiehkine nåhtadidh.</p>
<list><p type="listitem">tjåenghkies dejtie vielie teoretihkeles faagide</p>
</list><p>Maahta aevhkies årrodh aktem orre teemam jallh orre aamhtesem nöörjengïelesne aelkedh. Orre saemien lahtesh mah leah aamhtesasse ektiedamme seamma aejkien sjiehtesje.</p>
<p>Dan mænngan lohkehtæjja saemien nåhtede jïh jarkoste jis daerpies goerkesimmien gaavhtan. Lohkh vielie dan bïjre daesnie, Øzerk (2006-2)</p>
<p>Aaj vihkeles learohkh abpe jaepiem saemiengïelen <span type="quote">”dorjesh”</span> darjoeh jienebh faagine, amma dåaresthfaageles jïh digitale.</p>
<list><p type="listitem">jeatjah faagh, prosjekth jïh teemah</p>
</list><p>Learohkh maehtieh dåaresthfaageles barkedh jïh/jallh prosjektesne dejnie saemien teemajgujmie saemiengïelesne.</p>
<list><p type="listitem">saemien-daaroen baakoelæstoeh teemaj bïjre</p>
</list><p>Maahta baakoelæstoeh teemaj bïjre darjodh jïh dejtie  viehkine utnedh lahtese- jïh baakoelïerehtimmesne.</p>
<p><em type="italic">Gïelesuerkieh ektiedamme tijjese: </em></p>
<list><p type="listitem">saemienlohkehtimmie ektiedamme tijjese</p>
</list><p>Jis saemien lohkehtimmiegïeline nåhtede, sæjhta åtnoem saemiengïeleste tijjese dibrehtidh, abpe våhkoen tæjmoesoejkesjisnie. Aaj gåarede skuvlebiejjiem öörnedidh naemhtie guktie dah learohkh saemien dåastoeh vihties tijjen, abpe biejjiem, vuesiehtimmien gaavhtan fïerhten aereden.</p>
<p><em type="italic">Gïelesuerkieh ektiedamme saemien væhtide: </em></p>
<list><p type="listitem">skilth jïh sïejhme bïevnesh skuvlesne</p>
</list><p>Skuvlh saemien dajvine maehtieh skiltadidh saemiengïelesne, dovne ålkone jïh gåetesne.</p>
<p type="listitem">guvvieh</p>
<p type="listitem" xml:lang="nob">plakath</p>
<p type="listitem">saevege/buertiesaevege</p>
<p>Dastegh tjïertestamme gïelesuerkieh eah skuvlesne gååvnesh, maahta saemien væhtah nåhtadidh goh signalh. Vuesiehtimmien gaavhtan maahta akte buertiesaevege mij buartan biejesåvva, vuesiehtidh daelie gaajhke edtja saemiengïelesne årrodh. Learohkh maehtieh tjåanghkanidh akten teemaplakaten bïjre jïh seamadidh dah edtjieh ajve saemiestidh.</p>
<p><em type="italic">Gïeletjåanghkoeh </em></p>
<list><p type="listitem">gïelebiesie/gïelelaavkoe</p>
</list><p>Learohkh byöroeh abpe jaepien meatan årrodh gïeletjåanghkojne, gusnie saemien, njaalmeldh gaskesadteme lea fokusisnie.</p>
<p><em type="italic">Öörnedimmieh: </em></p>
<list><p type="listitem">goevten 6. biejjien</p>
</list><p>Saemiej åålmegebiejjiem soejkesjidh jïh tjïrrehtidh</p>
<list><p type="listitem">jeatjah öörnedimmieh</p>
</list><p>Learohkh maehtieh jeatjah öörnedimmieh öörnedidh skuvlejaepien. Dah maehtieh vuesiehtimmien gaavhtan båeries saemiestæjjah bööredidh teematæjmoej gåajkoe.</p>
<p><em type="italic">Jeatjah: </em></p>
<list><p type="listitem">DVD’h saemiengïelesne</p>
<p type="listitem">CD’h</p>
<p type="listitem">laavenjostoe NRK-saemieraadijovinie</p>
<p type="listitem">saemien gærjavåarhkoeh</p>
<p type="listitem">saemien kroessebaakoeh, mojnesjimmieh, guvvieseerijh</p>
<p type="listitem">digitale guvvie/video/tjoeje</p>
</list><p>Gosse jienebh gærjah gååvnesieh, dellie gujht veanhta jienebh saemiengïelesne luhkieh.</p>
<p>Kroessebaakoe dorjesåvva daatine. Maahta namhtah programh nåhtadidh.</p>
<p>Learohkh guvvieseerijh/video’m teekstine darjoeh. Dam maahta darjodh gaajhkine faagine.</p>
<p>Filme; spïelh jv.</p>
<p>Vuelie, saemien maanalaavlomh, saemien musihke, saalmh, saemien soptsesh jv.</p>
<p>Saemien maanafilmh jïh programmh maana-TV’esne</p>
<p><em type="italic">Gåetesne: </em></p>
<list><p type="listitem">eejhtegh, dah mah eejhtegi åvteste, åerpenh, aahka gon aajjah jïh jeatjah fuelhkie</p>
<p type="listitem">skuvle gåetide plakath seedtie alfabetine jïh teekstine mah leah ektiedamme ovmessie teemide, juktie dejtie gåetesne gævnjastidh</p>
</list><p>Viehkehth learohkidie guktie dah voerkes sjïdtieh giejnie dah maehtieh saemiestidh gåetesne. Dïhte akte vihkeles sijjie gïelelierehtæmman dovne ihke eejhtegh, åerpenh jïh jeatjah fuelhkie maehtieh learoehkidie skreejredh saemien lïeredh, jïh juktie learohkh maehtieh jienebigujmie saemiestidh skuvletijjen ålkolen.</p>
<p>Jalhts jïjnjh eejhtegh eah ållesth saemien soptsesth, dah jeanatjommes maehtieh ånnetji saemien. Gaajhkesh byöroeh nåhtadidh dam maam maehtieh, saaht mennie daltesisnie leah.</p>
<list><p type="listitem">saemiengïelen darjomh</p>
</list><p>Voejhkelh eejhtegigujmie seamadidh guktie dah aaj maehtieh såemies saemiengïelen darjomh öörnedidh learohkigujmie ektine, vuesiehtimmien gaavhtan ikth asken. Vihkeles dah eejhtegh leah eadtjohke maanaj guektiengïelen lohkehtimmesne.</p>
<p><em type="italic">Eejehtalleme: </em></p>
<list><p type="listitem">voelph</p>
<p type="listitem">darjomh</p>
<p type="listitem">gærjah</p>
<p type="listitem" xml:lang="nob">askeplaerieh (Sj, Nuorat, Samefolket)</p>
<p type="listitem">plaerieh (Avvir, Sagat, Snåsningen, Daerpies Dierie</p>
<p type="listitem">PC-spïelh</p>
<p type="listitem">spïelh</p>
<p type="listitem">gïeleprihtjhgåetie</p>
</list><p>Viehkehth learoehkidie guktie dah voerkes sjidtieh giejnie dah maehtieh saemiestidh. Dah kanne voelph utnieh mah maehtieh saemiestidh, jïh saemiengïelen gærjah, plaerieh jïh askeplaerieh gååvnesieh, jïh maahta learoehkidie skreejredh lohkemasse.</p>
<p>Kanne tv-programmh gååvnesieh mejtie learohkh maehtieh vuartasjidh, jïh darjomh mejnie dah maehtieh meatan årrodh juktie gïelem nænnoestidh. Såemies maahta aelkedh gïeleprihtjhgåetieh öörnedidh såemies aejkien.</p>
<list><p type="listitem">Öörnedimmieh jïh tjåanghkoeh voenges saemiesiebrine</p>
</list><p>Råakh saemiestæjjah saemiesiebrien öörnedimmine jïh tjåanghkojne. Haestedh saemiesiebride jealajimmiem saemiengïeleste bæjjese vaeltedh goh aamhtese, jïh vihties sijjieh tseegkedh gusnie learohkh jïh geerve almetjh maehtieh gaavnesjidh maam akt ektesne darjodh, vuesiehtimmien gaavhtan jurjiehtimmie, vytnjesjimmie jïh spïelh spealadidh.</p>
<p>Juktie lyhkesidh gïelebiesiemaalline Øzerk (2006) daejtie vihkeles faktovridie neebnie:</p>
<list><p type="listitem">dåarjoe dehtie voenges siebriedahkeste</p>
<p type="listitem">dåarjoe skuvlen åvtehkistie, dah reerijen barkijh jïh dah mah politihkeles sjæjsjalimmieh vaeltieh</p>
<p type="listitem">eejhtegi dåarjoe</p>
<p type="listitem">væjkeles lohkehtæjjah, dsj. lohkehtæjjah pedagogeles maadtojne jïh guektiengïelen maahtojne</p>
<p type="listitem">hijven learoevierhtieh utnedh</p>
<p type="listitem">lohkehtæjjah tijjiem åadtjoeh lohkehtimmievierhtieh evtiedidh jïh sjïehtesjidh ovmessie gïeline</p>
<p type="listitem">ahkedh jåarhkeööhpehtimmienuepieh lohkehtæjjide</p>
</list><p>Dïhte våarome akten nænnoes guektiengïelen lohkehtimmiemaallese joe maanagiertesne biejesåvva. Hijven saemiengïelen lohkehtimmie maanagiertesne, vuesiehtimmien gaavhtan akten gïelebiesiemaallen tjïrrh, lea vihkeles jis edtja maehtedh aktem nænnoes gïelebiesiemaallem faalehtidh skuvlesne.</p>
<p>Datne maahtah vielie gïelebiesiemaallen bïjre lohkedh, jïh nænnoes jïh viejhkies guektiengïelen lohkehtimmiemaalli bïjre daesnie, Todal (2002), Todal (2007), Øzerk (2006-1) jïh Øzerk (2006-2).</p>
<p type="title">Juvnehtamme lidteratuvre</p>
<p type="title">Dæjpeles gærjah mejtie lohkehtæjja maahta aevhkine utnedh dennie biejjieladtje gïelelohkehtimmesne:</p>
<p xml:lang="nob">Juuso, Jane (2009): <em type="italic">Tar språket mitt tilbake </em>, Isak Saba senteret Todal, Jon og Pope, Martin (1996): <em type="italic">Våg å snakke </em>, Samisk utdanningsråd Todal, Jon (2007): <em type="italic">Samisk språk i Svahken sijte </em>, Samisk språkvitalisering gjennom barnehage og skule, Dieđut. Sámi Instituhtta/Nordisk Samisk Institutt Øzerk, Kamil Z. og Juuso, Randi (1999): <em type="italic">Pedagogisk idébok for tospråklige barnehager </em>, Samisk utdanningsråd </p>
<p type="title">Jeatjah aevhkies lidteratuvre ektiedamme guektiengïelen lohkehtæmman jïh gïelesuerkide:</p>
<p xml:lang="nob">Todal, Jon (2002): <em type="italic"><span type="quote" xml:lang="nob">"…jod fal gáhttet gollegielat"</span> Vitalisering av samisk språk i Norge på 1990-talet </em>, Universitetet i Tromsø Øzerk, Kamil (2006-1): <em type="italic">Tospråklig opplæring, utdanningspolitiske og pedagogiske perspektiver </em>, Vallset: Oplandske Bokforlag Øzerk, Kamil (2006-2): <em type="italic">Fra språkbad til språkdrukning </em>, Vallset: Oplandske Bokforlag Øzerk, Kamil (2007): <em type="italic">Tospråklige overgangsmodeller og tosidige modeller, organisering, prinsipper og praksis </em>. Vallset: Oplandske Bokforlag </p>
<p>Vuartesjh aaj dam sïejhme lidteratuvrelæstoem gusnie jienebh sjyöhtehke gærjah.</p>
</body></document>

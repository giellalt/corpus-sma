<document xml:lang="sma" id="no_id"><header><title>Laavkomen vadtese</title><genre code="admin"/><author><person firstname="" lastname="kirken.no" sex="unknown" born="" nationality=""/></author><year>2020</year><wordcount>315</wordcount><conversion_status type="standard"/><availability><license type="standard"/></availability><origFileName>https://kirken.no/globalassets/bispedommer/sor-halogaland/bilder-og-dokumenter/artikkelbilder--og-dokumenter/2020/omar/laavkomen%20vadtese%20s%C3%B8rsamisk.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Laavkomen vadtese </em>Dan båetijen jaepien mijjieh gærhkosne sïjhtebe lissie tsåatskelesvoetem laavkoemasse vedtedh. Maam laavkoemisnie utnebe? Man åvteste edtjebe lååvkesovvedh? Dehtie raejeste Jeesuse mijjem birri laavkodh, almetjh leah laavkomem syökeme. laavkome lea stoerre åavtoe. Ij gåaredh baakoejgujmie ellieslaakan buerkiestidh mij heannede. Tjaetsie gåajstasåvva Aehtjien, Baernien jïh Aejlies voejkenen nommesne. Vaentjielisnie, dïhte jielije Baakoe, tjaetsie aarmoen gaaltijinie sjædta. Laavkome mijjese åesiem vadta påaskesoptsesisnie Jeesusen bïjre mij sealadi jïh jaemiedistie tjuedtjieli. Mijjen aerpievuekien mietie maanah laavkoemasse guadtalgieh. Mijjieh dam orre jieledem aavoedibie jïh maanam Jupmelen gïeti sïjse bïejebe. Eejhtegh gellie veeljemh darjoeh sijjen maanaj åvteste. Gosse maana lååvkesåvva, eejhtegh jïh faadterh jaavoe maanan åvteste vaestiedieh. Men ij leah gåessie gænnah fer seenhte lååvkesovvedh. Gosse noerh jïh geerve almetjh lååvkesuvvieh, dellie jïjtjh jaavoe vaestiedieh. Aaj dellie faadterh leah riejries dam lååvkeme almetjem viehkiehtidh laavkoemisnie jïh jaahkosne Jeesusasse jieledh. Bijpelesoptsesh, rohkelassh, aejlies maalestahke jïh ektievoete gærhkose leah akte bielie laavkomen bueriesjugniedasseste. Tjaetsie dennie jupmeles laavkoemisnie lea væhta mij dovne jieledem jïh jaemedem tjeekie. Tjaetsie lea mijjen jieleden våarome jïh seamma tïjjen aajhtoe. Gosse laavkomem aavoedibie dan åvteste aaj baakoeh disse bïejebe jïh vuastalibie dam mij lea nåake jïh Jupmelen væljoen vööste. Dam ektesne darjobe gosse bahhasvoetem nyöjhkebe jïh jaahkoem boejhkesjibie. laavkome ij mijjem vestiesvoeteste, sådtoste jïh vesties faamojste vaarjelh. Dïhte mijjese dåajvoem jïh håhkoem vadta jieleden faamoeh leah veaksahkåbpoe, jïh Jupmele mijjem soelkede jïh mijjem gaajhkeste reejnie mij lea ovreakta. </p>
<p>Jielede mijjem bæjjese jïh våålese buakta. Mijjieh dovne veaksehke jïh prååsehke, jïh daarpesjibie meatan årrodh ektievoetesne. Jalhts mijjieh joekehts, laavkoemisnie mijjieh gaajhki dåaresth aktanibie. laavkome ektievoetem vadta Kristusinie jïh kristeles åerpenigujmie mijjen voenges åålmegisnie jïh dennie veartenevijries gærhkosne. Daate ektievoete guhkiem jïh gåhkese ryöhkoe: juktie lea akte jaahkoe, akte kristeme, akte gærhkoe. Dïhte maam mijjieh laavkoemisnie åadtjobe heartoeh jïh vieksiesvoetem vadta Jupmelem jïh mijjen mubpiem iehtsedh. Laavkome lea Jupmelen vadtese, aarmoste vadteme, golme gïetendïevh tjaetseste, gååjveme Aehtjien, Baernien jïh Aejlies voejkenen nommesne ihkuven jieliedasse. Mijjieh båetijen aejkien gaavnedibie Kristusinie ektine.</p>
</body></document>

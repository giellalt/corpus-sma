<document xml:lang="sma" id="no_id"><header><title>Aalkoe-almetjh jïh demense Noerhtelaantine</title><genre code="facta"/><author><person firstname="Lars Rottem" lastname="Krangnes" sex="m" born="" nationality=""/></author><year>2020</year><wordcount>2868</wordcount><conversion_status type="standard"/><availability><license type="standard"/></availability><origFileName>http://www.diva-portal.se/smash/get/diva2:1421891/FULLTEXT01.pdf</origFileName><parallel_text xml:lang="kal" location="nunani_avannarlerni_nunat_inoqqaavi_puigortunngornermillu_nappaatit.pdf"/><parallel_text xml:lang="sme" location="eamialbmogat_ja_demeansa_davviriikkain.pdf"/><parallel_text xml:lang="smj" location="iemealmmuga_ja_demaenssa_nuorttarijkajn.pdf"/><parallel_text xml:lang="swe" location="urfolk_och_demens_i_norden.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Aalkoe-almetjh </em><em type="bold">jïh demense </em></p>
<p><em type="bold">Noerhtelaantine </em></p>
<p><em type="bold">Åvtebaakoe </em></p>
<p>Noerhtelaanti laavenjostoe sosijaalepolitihkeles gyhtjelassi bïjre aalkoe-almetjeperspektijvesne lea hijven vuesiehtimmie noerhtelaanti nåhtose: Daate lea naa smaave dåehkiej bïjre, laantine mah jeenjemasth haestemh juekieh goh årrojh mah ahkedh båarasåbpoe sjidtieh, barkijh fååtesieh jïh stoerre geografeles gåhkoeh.</p>
<p>Noerhtelaanti laavenjostoe demensesuerkesne, maam Nordens välfärdscenter / Noerhtelaanti tryjjesvoetejarnge ektede, lea vuesiehtamme daerpies aktem daajroebaaselinjam tseegkedh, dååjrehtimmieh öörnegen mietie juekedh jïh areenam sjugniedidh juktie digkiedidh mij lea hijven sujhteme jïh hokse saemide jïh inuihtide demensine. Dotkeme jïh tjïelke daajroe fååtese sujhtemen jïh hoksen bïjre saemide jïh inuihtide demensine, men dovne Såevmesne, Nöörjesne, Sveerjesne jïh Kruanalaantesne såemies</p>
<p>Daate reektehtse konklusjovnh jïh raeriestimmieh dåehkiebarkojste iktede dennie voestes noerhtelaanti konferansesne aalkoe-almetji jïh demensen bïjre. Noerhtelaanti tryjjesvoetejarnge, Regijovne Jïemhte/Herjedaelie jïh saemien heevehtimmiejaepie Staare 2018 konferansem Staaresne öörnedi tjaktjen 2018. Konklusjovnh jïh raeriestimmieh leah vuesiehtimmien gaavhtan mah tjïelke råajvarimmieh jïh jarkelimmieh mah leah daerpies ihke almetjh aalkoe-almetjemaadtojne jïh demensine edtjieh buerebe dåarjoem jïh hoksehtimmiem åadtjodh noerhtelaanti tjïeltine, guktie maehtebe daajroem juekedh tjïelti jïh laanti dåaresth jallh guktie maahta orre daajroem dennie praktihkeles barkosne sjïehtesjidh. Noerhtelaanti tryjjesvoetejarnge lea barkoedåehkiej vuajnoeh iktedamme, men mijjen bieleste ibie naan prioriteradimmieh jallh juvnehtimmieh vuesehth.</p>
<p>Noerhtelaanti tryjjevoetejarngen stilleme lea viehkiehtidh råajvarimmide tryjjesvoetesuerkesne Noerhtelaantine evtiedidh viehkine daajroem iktedidh jïh geerjehtidh jïh areenah viermide jïh dotkemelaavenjostose sjugniedidh. Gïjren 2019 akte orre noerhtelaanti viermie tseegkesovvi suerkesne aalkoe-almetjh jïh demense, tjirkijigujmie åejvieladtjijste, dotkijigujmie jïh barkijigujmie sujhteme- jïh hoksebarkojne, Såevmeste, Nöörjeste, Sveerjeste jïh Kruanalaanteste.</p>
<p>Daate reektehtse edtja våaroeminie årrodh digkiedæmman prioriteradimmiej bïjre noerhtelaanti laavenjostosne aalkoe-almetji jïh demensen bïjre, jïh aaj goh digkiedimmie voenges sijjine jïh laantine råajvarimmiej bïjre tjïelten jïh nasjonaale daltesisnie. Juktie våaromem raeriestimmide vedtedh reektehtse daajroevåaroeminie aalka aalkoe-almetji jïh demensen bïjre.</p>
<p>Eva Franzén</p>
<p>Lars Rottem Krangnes</p>
<p>Direktööre</p>
<p>Projekten åvtehke</p>
<p>Nordens välfärdscenter</p>
<p><em type="bold">Baahtseme daajroevåaroemasse </em></p>
<p><em type="bold">Aalkoe-almetjh Noerhtelaantine </em>Noerhtelaantine göökte aalkoe-almetjh gååvnesieh: saemieh Såevmesne, Nöörjesne jïh Sveerjesne jïh inuihth Kruanalaantesne. Saemien reeremedajvh Noerhtelaantine leah njieljie tjïelth Såevmesne1, 12 tjïelth Nöörjesne jïh 25 tjïelth Sveerjesne, jïh dej gaskem åejviestaare Stuehkie lea akte dejstie. Ij naan byögkeles taalh gååvnesh man gellie saemieh mah Noerhtelaantine årroeh, men akte sïejhme aarvehtse lea 50 000 – 65 000 Nöörjesne, 20 000 – 40 000 Sveerjesne jïh medtie 8000 Såevmesne. Lissine ovrehte 2000 saemieh Russlaantesne årroeh. Kruanalaantesne inuihth leah jienebelåhkoe, medtie 87 prosenth ånnetji vielie goh 56 000 årroejijstie. </p>
<p>Sjïere krïevenassh akten tjïeltese bïejesuvvieh mij lea saemien gïelen reeremedajve Såevmesne, Nöörjesne jallh Sveerjesne, men joekehts krïevenassh laanti gaskem. Vuesiehtimmien gaavhtan saemieh maehtieh reaktam utnedh aarhskuvlese jïh båeriesalmetjehoksese ellieslaakan jallh åajvahkommes saemiengïelesne, jïh reaktam utnieh sijjen gïelem nuhtjedh gosse tjïeltine jïh åejvieladtjigujmie dajvesne gaskesedtieh.</p>
<p>Saemieh jïh inuihth aalkoe-almetjinie ryöknesuvvieh gaajhkijste noerhtelaantijste, men ajve Nöörje jïh Danmarhke lea ENårganisasjovnen ILO:n konvensjovnem nr. 169 Indigenous and Tribal Peoples Convention jååhkesjamme, jïh stoerre joekehtsh guktie laanth årganiseradieh jïh tjïrrehtieh aalkoe-almetji reaktah rïektesisnie. FN:s globala mål för hållbar utveckling jïh utvecklingsagendan Agenda 2030 leah faamosne gaajhkide Noerhtelaantide. Daesnie aalkoe-almetjh jïh almetjh funksjovnegiehpiedimmine åvtese lutnjesuvvieh goh prioriteradamme dåehkieh.</p>
<p>Saepmien2 jïh Kruanalaanten histovrije dovne hedtieh jïh joekehtsh åtna kolonijehistovrijinie aalkoe-almetjesiebriedahkine veartenen jeatjah bieline. Joekoen dan noerhtelaanti bealan Saepmeste daan beajjetje siebriedahke jïh nasjonaalestaati tryjjesvoetesysteeme jeatjahlaakan vååjnoe jis aalkoe-almetjedajvigujmie vierteste daan beajjetje USA:sne jallh Australijinie.</p>
<p>Akte ektie faktovre gaajhkine jalletje laantine aalkoe-almetjigujmie lea gellie almetjh aalkoe-almetjemaadtojne leah stoerrestaaride jåhteme dej minngemes 50 60 jaepiej. Desnie maehtieh akte eevre ovvåajnoes unnebelåhkoe årrodh.</p>
<p><em type="bold">Aalkoe-almetjh jïh demense </em>Prinsihpesne ij leah naan tjåenghkies dotkeme jallh daajroe guktie lea saemiejgujmie jïh inuihtigujmie demensine Noerhtelaantine, jallh man jïjnje demense lea nasjonaale daltesisnie almetji gaskem aalkoe-almetjemaadtojne. Dïhte juhtije dotkemeprojekte HALDI (2018- 2019) Upmejen universiteetesne Sveerjesne aajkojne åtna aktem voestes goerehtallemem darjodh, gaskem jeatjah man jïjnje lea dejstie joekehts neurodegeneratijve tsiehkijste saemiej jïh daaroej luvnie sveerjen bielesne Saepmeste. </p>
<p>Unnebe goerehtimmieh, vuesiehtimmien gaavhtan Kanadeste jïh Australijistie, maahta vuesiehtidh almetjh aalkoe-almetjemaadtojne daamtajåbpoe demensem åadtjodh goh jienebelåhkoen årrojh3. Doh goerehtimmieh mah leah dorjesovveme jeerehte læjhkan dovne hammoedimmien jïh illedahken bïjre.4 Akte goerehtimmie Kanadeste jaepeste 2013 vuesehte ij leah ajve vielie demense almetji luvnie mah gohtjesuvvieh first nations laantesne, men aaj dah mah demensem åadtjoeh skïemtjine sjidtieh ovrehte luhkie jaepieh aarebi, jïh jienebh ålmah goh nyjsenæjjah mah diagnovsem5 åadtjoeh.</p>
<p>Globaale daltesisnie aalkoe-almetji lea nåakebe healsoe viertiestamme jienebelåhkoen årrojigujmie seamma dajvesne 6, mij aaj tsavtsa man jïjnje demense lea jïh faalenasse reaktoe sujhtemasse hijven kvaliteeteste. Faktovrh mah sjïerelaakan aalkoealmetji healsoem tsevtsieh, leah seapan aaj akte fåantoe mah åvteste vielie demense dej luvnie gååvnese.</p>
<p>Daelie vielie dotkeme dorjesåvva aalkoe-almetji healsose goh aarebi, men annje faatoes daajroe gååvnese guktie bööremeslaakan heerrede jïh båehtjerde, jallh sjïehtedamme sujhtemem aalkoealmetjidie demensine vadta. Goerkese demenseste maahta jeatjahlaakan årrodh aerpievuekien aalkoe-almetjekultuvrine. Ij iktesth demensesymptovnh utnieh goh dåeriesmoere jallh dejtie symptovnide skïemtjelassese ektede. Jienebelåhkoesiebriedahken diagnosisteradimmiedïrregh, bïevneseråajvarimmieh, öörnedimmie sujhtemistie jïh dåarjoe lïhke fualhkan eah dagke juhtieh jis ij dejtie kultuvrese sjïehtedh.</p>
<p>Gaskenasjonaale viermie lea tseegkesovveme, The International Indigenous Dementia Research Network (IIDRN) dotkijidie, studeentide, skïemtjegåetide, aalkoe-almetje- jïh demenseaktööride, jïh dah mah meatan desnie USA:ste, Brasijleste, Kanadeste, Australijistie jïh Orre Zeelanteste båetieh. Viermien aajkoe lea aktöörh åvtese lutnjedh mah aalkoe-almetjigujmie jïh demensine berkieh. Dotkijh viermesne fysiske jïh digitaale tjåanghkoeh utnieh juktie dotkemedaerpiesvoeth digkiedidh, illedahkh juekedh jïh laavenjostoem tseegkedh.</p>
<p><em type="bold">Aalkoe-almetjh, demense jïh noerhtelaanti tryjjesvoetesiebriedahkh </em>Saemiej jïh inuihti reaktah sujhteme- jïh hoksesuerkesne stuvresuvvieh gaskenasjonaale konvensjovnijste jïh nasjonaale laakevihtiestimmijste. Laaketjaeleme jïh årganiseradimmie skïemtjesujhtemistie jïh sosijaaledïenesjistie joekehtslaakan vååjnoeh ovmessie laantine jïh tjïeltine. Stoerre gïeleldh jïh kulturelle jeerehth saemiej gaskem ovmessie bieline Noerhtelaantijste, jïh inuihth jielieminie vuesiehtimmien gaavhtan dovne smaave siebriedahkine Kruanalaantesne jïh stoerrestaaresne Köpenhamn. </p>
<p>Ij leah naan tjåenghkies guvvie guktie aalkoe-almetjh Noerhtelaantine tryjjesvoetedïenesjh dååjroeh jallh nuhtjieh, men såemies daajroe nasjonaale daltesisnie gååvnese. Jalhts positijve evtiedimmie orreme gelline suerkine annje heaptoeh gååvnesieh mah maehtieh stuerebe konsekvensh åadtjodh prååsehke dåehkide. Juekemen gaavhtan voestessujhtemisnie, sjïeresujhtemisnie jïh sosijaaledïenesjisnie gaajhkine Noerhtelaantine maahta geerve årrodh iktedamme råajvarimmieh åadtjodh. Dåårrehtimmie- jïh maahtoehaestemh faatoes kontinuiteetem sjugniedieh dïsse mij edtja sujhtemem jïh hoksem åadtjodh.</p>
<p><em type="bold">Nöörjesne </em>dïhte politihkeles ulmie orreme aktem kultuvrelle sjïehtedamme dïenesjem vedtedh saemien årroejidie dej tseegkeme dïenesji sisnjeli buerebh goh dïenesjh evtiedidh mah leah sjïere dejtie saemien årroejidie. Saemien årrojh sujhtemem nuhtjieh seamma jïjnjem goh jienebelåhkoen årrodh, men ij leah dan madtjeles dejnie viehkine mij vadtasåvva. Ij vååjnh goh joekehtsh gååvnesh saemien årrojh jïh jienebelåhkoen årrojh gaskem gosse lea healsoestatusen jïh skïemtjelasselåhkoen bïjre. </p>
<p>Såemies dotkijh tjïertestieh saemiej lea jeatjah goerkese healsoen, skïemtjelassen jïh båehtjierdimmien bïjre goh jienebelåhkoen årrojh. Lidteratuvre aaj gååvnese mij tjïerteste saemieh vielie skïemtjelassen jïh healsoen bïjre soptsestieh jeatjah vuekiej tjïrrh jïh viehkine metafovrijste. Dïhte mïele mij jeahta saamastallije almetjh ellen bööremes sijhtieh saemien barkijh gosse healsoe- jïh sujhtemedïenesjigujmie gaskesedtieh lea ånnetji orrestamme urrebe dotkemisnie, mij vuesehte sjaavnjoe gïeleåtnoen bïjre lea individuelle jïh jearohke tsiehkeste. Vihkelesvoete maadtoeladtjijstie jïh aerpievuekijste juktie jïjtjemse viehkiehtidh, åvtese lutnjesåvva bieline lidteratuvreste.7</p>
<p>Daelie akte dotkemeprosjekte juhtieminie guktie saemieh demensinie raaktan tryjjesvoetedïenesjidie Nöörjesne dååjroeh jïh nuhtjieh: Byögkeles demensehokse. Hedtieh jïh joekehtsh åtnose tjïelten healsoe- jïh hoksedïenesjijstie dajvine saemien jïh nöörjen årrojigujmie.</p>
<p>Nasjonal kompetansetjeneste for aldring og helse, mij lea nasjonaale maahtoejarnge demensese Nöörjesne, lea dej minngemes jaepiej gellie bïevneseråajvarimmieh demensen bïjre jïh demensehoksen bïjre tjïrrehtamme mah leah saemiej vööste Nöörjesne stuvresovveme, jïh ovmessie dïrregh åvtese vaalteme. Materijelle gååvnese noerhtesaemien, julevsaemien, åarjelsaemien jïh nöörjen gïelesne.</p>
<p>Åvtelen nænnoesåbpoe laake nasjonaale unnebelåhkoej jïh unnebelåhkoegïeli bïjre edtjin faamoem åadtjodh <em type="bold">Sveerjesne </em>tsïengelen 1. b. 2019, reerenasse Sosijaaleståvroem stilli goerehtalledh man stoerre daerpiesvoete lij daajroedåarjoste healsoe- jïh sujhtemen jïh sosijaaledïenesjen sisnjeli.8 </p>
<p>Goerehtallemistie, mij lea leah sjïerelaakan sjïehtesjamme dïenesjidie almetjidie demenseskïemtjelassine, våajnoes sjædta unnebelåhkoelaake jïh nasjonaale unnebelåhkoegyhtjelassh vuelege prioriteetem utnieh dovne åvtehki stuvremen jïh barkiji gaskem tjïeltine jïh dajvine, vaanesovmh gååvnesieh jïh goerkese fååtese man åvteste nasjonaale unnebelåhkoej leah sjïere reaktah.</p>
<p>Doh joekehts tjïelth jïh aaj dah mah leah tjirkijh dej nasjonaale unnebelåhkoej åvteste unnebelåhkoelaaken nænnoestimmieh joekehtslaakan toelhkestieh. Barkijh fååtesieh mej unnebelåhkoe- jïh unnebelåhkoemaahtoe gaajhkine barkoesuerkine. Gyhtjelasse dåarjoen jïh dïenesji bïjre unnebelåhkoegïelesne lea såemies dajvine gaertjiedamme jïh molse tïjje doekoe, mestie geervebe sjædta tjïeltide jïh dajvide aktem stabijle faalenassem faalehtidh sosijaale- jïh sujhtemedïenesjijstie unnebelåhkoegïelesne, men tsiehkie tjarke jeerehte tjïelti gaskem.</p>
<p>Jaepien 2017 doh sveerjen regijovnh Norrbotten, Västerbotten, Jïemhte Herjedaelie jïh Dalarna prosjektine nïerhkin Kunskapsnätverk för samisk hälsa. Saemiedigkie Sveerjesne aktem moenehtsem healsose, båeriesalmetjegyhtjelassh jïh gaarsjelimmiem nammoehti jaepien 2018 , mij aktem lïhke laavenjostoem daajroeviermine åtna. Laavenjostosne Saemiedigkine jïh saemien siebriejgujmie, viermie lea raeriestimmiem nasjonaale strategijem saemien healsose buakteme, raeriestimmiem nasjonaale strategijese saemien healsose buakteme, gusnie geriatrije lea akte dejstie vïjhte prioriteradamme sujhtemesuerkijste.</p>
<p><em type="bold">Såevmesne </em>akte prosjekte etnihkeles unnebelåhkoej bïjre jïh mojhteseskïemtjelassi bïjr e, ETNIMU, nasjonaale gïehtelimmiemaallh evtiedamme jïh daajroem lissiehtamme mojhtesen jïh mojhteseskïemtjelassi bïjre etnihkeles unnebelåhkoej gaskem sïejhmelaakan. Prosjekte aaj gïengelåbpoe daajroem vadteme profesjonelle barkijidie jïh studeentide sosijaale jïh healsoesujhtemen sisnjeli barkoen bïjre ulmiedåehkesne. </p>
<p>Såevmien staate aktem vihties dåarjoem vadta juktie saemien sosijaale- jïh healsoesujhtemedïenesjh vedtedh. Daate dorjesåvva Saemiedigkien baaktoe, mij ulmieh bïejeme guktie sosijaale- jïh healsoesujhtemedïenesjh maehtieh vadtasovvedh saemien gïelesne. Reektehtsh jaepijste 2001 jïh 2008 vuesiehtin læjhkan faalenasse sosijaale- jïh healsoedïenesjidie saemiengïelesne annje lij nåake, aaj tjïeltine. Goh jeatjah noerhtelaantine saamastallije skïemtjijh Såevmesne dåeriesmoerh åådtjeme ovmessie goerigujmie mah åtnasuvvieh ovmessie teestine goh mojhteseteeste, gusnie teermh nuhtjie mah eah leah åehpies jallh sjyöhtehke båarasåbpoe saemide.9</p>
<p>THL, Healsoen jïh tryjjesvoeten instituhte Såevmesne lea prosjektem mïrrestallemen åvteste saemiej tryjjesvoeten sisnjelen tjïrrehtamme. Aaj årganisasjovne SamiSoster lea jienebh evtiedimmie- jïh pilovteprosjekth tjïrrehtamme jïh hïejmedïenesjh saemiengïelesne faalehte Enontekin tjïeltesne. Jaepien 2017 årganisasjovne europejen åasam åadtjoeji sov barkoen åvteste, gaskem jeatjah akten prosjekten åvteste man aajkoe lij saemieh demensine dåarjoehtidh viehkien kulturelle jïh gïeleldh daerpiesvoeth faalehtidh viehkine musihkeste, vætnoste jïh eatnemedååjresijstie.</p>
<p><em type="bold">Kruanalaanten </em>reerenasse sjæjsjali aktem nasjonaale demensestrategijem 2013, man aalkoe lij akte salkehtimmie jaepeste 2012.10 Soejkesje annje faamosne, men lea såemiesmearan fer båeries sjidteme. Diedte demenesesuerkien åvteste lea Aejliesvoeten departemeenten luvnie/Departementet for sundhed, mij demensestrategijen sjïehtesjimmiem bæjjese fulkie tjïelti jïh byögkeles sujhtemen (Sundhedsvæsenets) barkosne. Salkehtimmie jaepeste 2012 vuesiehti ovrehte 250 almetjh Kruanalaantesne jieliejin aktine diagnosisteradamme demeneseskïemtjelassine. 2019 dotkeme- jïh evtiedimmieprosjekte Arktisk aldring (AgeArc) aktem vijries buerkiestimmiem båarasåbpoe almetji jieledetsiehkijste Kruanalaantesne darjoeji. Reektehtse 11 aktem årrojegoerehtimmiem våaroeminie åtna jaepeste 2018 jïh aktem gamte etnografeles gihtjehtimmiematerijellem. Dïhte vuesehte gellie lïhke fuelhkielihtsegh, men eah gaajhkesh, faatoes gaskesadtemem jïh bïevnesh fååtesin åejvieladtjijste jïh tjïeltijste. Stoerre joekehtsh tjïelti gaskem man jïjnjem daajroem sujhtemebarkijh demensen bïjre utnieh jïh hijven demensehoksen bïjre, jïh lissine akte stoerre daerpiesvoete bïevnesigujmie demensen bïjre årroji luvnie. Reektehtsisnie aktem nasjonaale daajroebaanhkem jïh haarjanimmieguejmiem juvnehte kruanalaanten tjïeltide, mah maehtieh bijjieguvviem utnedh dej vierhtiej bïjre mah gååvnesieh fïereguhtene tjïeltesne. </p>
<p>Gaajhkh salkehtimmieh demensen bïjre tjïrrehtamme sjidtieh Dronning Ingrids Hospitalesne, mij lea Kruanalaanten rijhkehospitaale. Daesnie neurologe, skïemtjesåjhtere jïh fysioterapeute mah demensesuerkien sisnjelen berkieh, men åejvieladtjh berkieh ihke edtja nuepie årrodh aktem stuerebe bieliem demensesalkehtimmijste voenges sijjesne darjodh. Jaepien 2019 edtja teestedïrregem RUDAS jarkoestih kruanalaanten gïelese jïh edtja dam vihtiestidh. Kruanalaanten voestes nasjonaale konferanse demensen bïjre soejkesjeminie tjïrrehtidh 2020, Aejliesvoeten departemeenteste, Sosijaale jïh justijsedepartemeenteste jïh dotkijijstie aktede arktiske voereseprosjekteste.12</p>
<p><em type="bold">Aalkoe-almetjeperspektijve noerhtelaanti laavenjostosne demensen bïjre </em>2015 raejeste Noerhtelaanti tryjjesvoetejarnge aktem noerhtelaanti demenseviermiem iktede tjirkijidie åejvieladtjijste jïh tjiehpijste laantine. Viermien våarome lea doh nasjonaale strategijh jïh njoelkedassh mah demensesuerkesne gååvnesieh. 2013 raejeste 2017 raajan Noerhtelaanti tryjjesvoetejarnge prosjektem iktedi man nomme Saemieh funksjovnegiehpiedimmine, stillemen mietie nöörjen åejvieladtjeste Maana-, noere- jïh fuelhkiedirektoraateste (Bufdir). Våarome lij vaenie daajroe gååvnei almetji bïjre funksjovnegiehpiedimmine jïh saemien maadtojne noerhtelaantine. Prosjekten illedahke lij akte åvtegoerehtimmie, vïjhte dotkemereektehtsh jïh aktem prosjektereektehtsem policyjuvnehtimmiejgujmie.13 </p>
<p>Jaepien 2017 Noerhtelaanti tryjjesvoetejarnge sjaavnjoeh dotkijijstie, tjïeltijste jïh jeatjah aktöörijste Noerhtelaantine åadtjoeji juktie aalkoe-almetjeperspektijvem lutnjedh aaj demensesuerkesne. Laavenjostosne Regijovne Jïemhte Herjedaeline jïh saemien heevehtimmiejaepine Staare 2918, Noerhtelaanti tryjjesvoetejarnge dam voestes konferaansem öörnedi aalkoe-almetji jïh demensen bïjre Staaresne tjaktjen 2018. Konferanse tjööngki jienebh goh 90 dotkijh, dïenesjebarkijh nasjonaale, regijonaale jïh tjïelten daltesisnie, praktihkerh tjïelten sujhteme- jïh hoksesuerkesne jïh saemien sivijle siebriedahkeste.</p>
<p>Dah mah lin meatan konferansesne seamadin hijven aamhtesh gååvnesieh mej nille maehtieh guhkiebasse bigkedh noerhtelaanti tryjjesvoetesysteemen sisnjeli. Vuesiehtimmien gaavhtan saemien skuvle, aarhskuvle jïh maanahokse gelline tjïeltine Sveerjesne jïh Nöörjesne, jïh aaj saemien båeriesalmetjesujhteme. <span type="quote">”Saemien”</span> sæjhta jiehtedh saemien gïele åtnasåvva jïh barkoe stuvresåvva guktie sjeahta dejnie saemien kultuvrine. Evtiedimmie dan mij gohtjesåvva almetjestuvreme båeriesalmetje- jïh demensesjijsujhtemasse våaromem åtna almetjisnie jïh almetjen maadtosne, iedtjh jïh maahtoeh, mij sæjhta jiehtedh saemien perspektijve aktem iemie sijjiem åådtje saemien dajvine jïh almetjidie saemien identiteetine. Jïh lïhke fuelhkie aaj enn vielie meatan vaaltasuvvieh sujhtemisnie.</p>
<p>Konferansen mænngan, gïjren 2019, orre noerhtelaanti viermie tseegkesovvi suerkesne aalkoe-almetjh jïh demense, tjirkijigujmie åejvieladtjijste, dotkijigujmie jïh barkijigujmie sujhteme- jïh hoksebarkojne, Såevmeste, Nöörjeste, Sveerjeste jïh Kruanalaanteste. Viermie lea akte golme teemaviermijste Noerhtelaanti demenseviermien nuelesne. Aajkoe lea ektesne daerpiesvoetem gaavnedh orre dotkemasse, maahtoelutnjije råajvarimmieh jïh jarkoestimmie jïh sjïehtedimmie diagnosisteradimmiedïrregh saemien gïelide jïh kruanalaanten gïelese.</p>
<p><em type="bold">Haestemh jïh raeriestimmieh barkoetjåanghkoedåehkijste voestes noerhtelaanti konferansesne aalkoealmetji jïh demensen bïjre </em></p>
<p><em type="bold">Haesteme 1 </em></p>
<p type="listitem">Faatoes daajroe reaktaj bïjre jïh ulmien bïjre dejstie, tjïelti jïh  reakta-aajhteri luvnie</p>
<p type="listitem">Reaktalaaketjaeliemisnie mierielaakh mah såemiesmearan eah nuekies itjmieslaakan tjïeltijste vaaltasovvh,  såemiesmearan eah tjïeltide tjïelke dïrregh vedtieh jallh dej  diedtem nuekies tjïelkelaakan tjïelkesth. Gellie tjïelth akten  prinsihpen mietie berkieh <span type="quote">”seammalaakan gaajhkesidie”</span>,  men daate rïektesisnie sæjhta jiehtedh tryjjesvoetedïenesjh  seammalaakan sjidtieh, men eah mïrrestalleldh sjïdth.</p>
<p type="listitem">Restriksjovni gaavhtan registerinie gïelen jïh etnisiteeten bïjre dellie geerve tjïeltide sjædta saemieh <span type="quote">”gaavnedh”</span>.  Stoerrestaaretjïelth mah gellielaaketje råajvarimmieh jïh  prosjekth dåarjoeh mah öörnesuvvieh sivijle siebriedahkeste  eah saemien siebrieh dåarjoeh, dan åvteste saemieh eah leah  meatan <span type="quote">“integreradimmien”</span> ulmiedåehkesne.</p>
<p type="listitem"><span type="quote">”Demense”</span> ij badth gååvnesh (båarasåbpoe) saemide jïh inuihtide, jallh ij tjïelkestamme sjïdth goh mij akt jeatjah goh  skïemtjelasse. Gellie båeries saemieh eah leah åådtjeme  lohkedh jïh tjaeledh saemiengïelesne, jïh eah maehtieh  tjaaleldh bïevnesematerijellem nuhtjedh jïjtsh gïelesne.  Jienebh almetjh aalkoe-almetjemaadtojne byöroeh sijjen  reaktah damtedh, mij sæjhta jiehtedh saemien reeremedajvetjïeltine årrodh jïh mah reaktah laaketjaeleme  årroejidie vedtieh mah eah dam daejrieh.</p>
<p><em type="bold">Raeriestimmie </em>1. Nasjonaale njoelkedassh jïh mieriedimmieh sujhtemen jïh hoksen bïjre almetjidie demensinie tjuerieh aalkoealmetjeperspektijvem bæjjese vaeltedh jïh doh praktihkeles konsekvensh destie, vuesiehtimmien gaavhtan ietniengïele, åtnoe toelhkeste, <span type="quote">”jieledevearteneperspektijve”</span>, kultuvredïejvesh, sensiviteete jïh dïhte mij gohtjesåvva cultural safety. Demensedåehkie, dåarjoegïetedæjja jïh jeatjah tjirkijh tjïelti åvteste byöroeh tjïelkebe stillemem utnedh soptsestidh mah såarhts reaktah fïereguhte årroje åtna nasjonaale laaki mietie aalkoe-almetji jïh unnebelåhkoej bïjre. 2. Saemien reeremetjïelth njoelkedassh, bihkedassh jallh jeatjah såarhts dåarjoem daarpesjieh, evtiesovveme nasjonaale daltesisnie, guktie maahta reaktalaaketjaelemem rïektesisnie tjïrrehtidh. Nasjonaale reeremetjïelth byöroeh hammoedidh jïh faalehtidh tjïelke bïevneseråajvarimmieh mejtie saemien reeremetjïelth maehtieh nuhtjedh dan saemien bïjre sïejhmelaakan jïh vielie tjïelke mah reaktaj bïjre maam åtna, jïh guktie maahta laejhtedh jis reaktah eah illesovvh. 3. Akte råajvarimmieh noerhtelaanti daltesisnie maahta årrodh sjïehteles reaktalaaketjaelemem goerehtalledh jïh viertiestidh jïh dam voenges sjïehtesjimmiem destie Nöörjesne, Sveerjesne, Såevmesne, Kruanalaantesne jïh dagke aaj Danmarhkesne. </p>
<p><em type="bold">Haesteme 2 </em></p>
<p type="listitem">Faatoes gïele- jïh kultuvremaahtoe tjïeltine</p>
<p type="listitem">Nöörjen jïh sveerjen tjïelth eah daamtaj saemien gïele- jïh kultuvredaajroen mietie gihtjh gosse edtjieh barkijh  dåårrehtidh. Kruanalaantesne barkijh fååtesieh mah  guarkoeh jïh soptsestieh kruanalaanten gïelem.</p>
<p type="listitem">Nöörjesne skïemtjesåjhtereööhpehtimmieh gååvnesieh mah lidteraruvrem saemien perspektijvigujmie utnieh. Ajve akte  ööhpehtimmie jïjtse programmem åtna mij lea ulmien vööste  hammoedamme, dotkeme vuesehte maam konferansesne14  åehpiedehti. Såevmesne aktem prosjektem tjïrrehtamme  sasemien gïele- jïh kultuvremaahtojne aktene sjïere  diakovne- jïh skïemtjesåjhtereööhpehtimmesne, men  saemien perspektijvh leah jeenjemasth ovvåajnoes sveerjen  jïh såevmien ööhpehtimmine healsoe-, sujhteme- jïh  sosijaalesuerkesne.</p>
<p><em type="bold">Raeriestimmie </em>1. Tjïelth daarpesjieh barkoem systematiseradidh jutkie barkijh dåårrehtidh saemien gïele- jïh kultuvremaahtojne. Akte aalkoe maahta årrodh annonsine tjaeledh tjïelte maaje vuajna saemieh sijhtieh ohtsedh, goh Straejmien tjïelte Sveerjesne dorje. Tjïelth byöroeh aaj orre maahtoe-, karrijeere jïh baalhkenuepieh barkijidie sjugniedidh sjyöhtehke gïele- jïh kultuvremaahtojne. 2. Daajroebaseradamme materijelle daerpies saemiej jïh inuihti aerpievuekien vuajnoen bïjre demensese, jïh daerpies aktine jååhkesjimmine såjhteri maahtojste mej saemien jïh inuihten kultuvremaahtoe, vuesiehtimmien gaavhtan aalkovinie dååjrehtimmine Silvia-jååhkesjimmeste Sveerjesne. Lij sån aaj maahteme aktem praksiselïhke maadthööhpehtimmiem evtiedidh sujhteme-, hokse- jïh sosijaaledïenesjisnie saemien reeremetjïeltine. Byöroe digkiedidh jïh vaestiedidh maadthgyhtjelassh jïh aelhkie gyhtjelassh ööhpehtimmesne goh <span type="quote">”mij lea saemie”</span> jïh ”saemieh stoerrestaarine årroeh?”. </p>
<p><em type="bold">Haesteme 3 </em></p>
<p type="listitem">Faatoes dïrregh biejjieladtje barkosne jïh dïrregh juktie barkoem  evtiedidh</p>
<p type="listitem">Nöörjesne såemies dïrregh leah evtiesovveme, vuesiehtimmien gaavhtan diagnostiseradimmien jïh bïevnesi  sisnjeli lïhke fualhkan, men annje jïjnjh kultuvresjïehtedamme  jïh/jallh jarkoestamme dïrregh fååtesieh, gaajhkine saemien  gïeline jïh kruanalaanten gïelesne.</p>
<p><em type="bold">Raeriestimmie </em>1. Akte råajvarimmie mejnie maahta nïerhkedh nasjonaale jïh noerhtelaanti daltesisnie lea areenah tseegkedh åejvide jïh barkijidie reeremetjïeltine fïerhten jaepien juktie gaavnedidh jïh dååjrehtimmieh juekedh. 2. Akte jeatjah råajvarimmieh mejnie maahta nïerhkedh , maam aaj maahta nasjonaale jallh noerhtelaanti daltesisnie tjïrrehtidh, lea dïrregh damtijidh mah joe noerhtelaantine gååvnesieh jïh åtnasuvvieh. Lissine lij hijven orreme sjyöhtehke viermieh, dïrregh jïh vuekieh damtijidh mah dagke gååvnesieh, jïh mah leah unnebelåhkojde dorjesovveme, goh tornedaalerh, sveerjensåevmieladtjh, kveenah jïh juvdelassjh. Goerehtalleme maahta aaj tjïelten råajvarimmiej bïjre årrodh, goh hoksegåetieh båeries almetjidie jallh biejjiedarjomh saemien profijline. Maahta aaj soptsesh, mejtie systeemen mietie sïjse tjöönghkie lïhke fuelhkeste, våaroeminie nuhtjedh juktie tjïelti barkoem evtiedidh. Maahta læhkoes vuesiehtimmieh tjïeltijste akten digitaale noerhtelaanti dïrregevåarhkose tjöönghkedh, maam maahta geerjehtidh dej nasjonaale demensemaahtoejarngi tjïrrh mah gååvnesieh. </p>
<p><em type="bold">Haesteme 4 </em></p>
<p type="listitem">Guktie laavenjostojne jåerhkebe aalkoe-almetji jïh demensen  bïjre?</p>
<p type="listitem">Daerpies aktine noerhtelaanti teemaviermine demensese jïh aalkoe-almetjidie, goh bielie dehtie byögkeles noerhtelaanti  laavenjostoste demensen bïjre, jïh aktine stabijle jïh ihkuve  beetnehdåarjojne. Teemaviermie byöroe sjyöhtehke  systematihkeles laavenjostoevuekieh damtijidh  Saemiedigkine jïh kruanalaanten aktöörigujmie.</p>
<p type="listitem">Teemaviermie edtja maehtedh stuvrije råållam utnedh gosse edtja vierhtieh damtijidh, goh vuesiehtimmien gaavhtan  diagnosisteradammedïrregh, gïehtjedimmielæstoeh jïh  plearoeh mejtie maahta jarkoestidh jïh sjïehtedidh, guktie  dah maehtieh jeatjah noerhtelaantine åtnasovvedh  (vuartesjh bijjielisnie). Viermie aaj maahta råållam utnedh  damtijidh jïh vuekieh raeriestidh orre daerpiesvoeti bïjre,  vuesiehtimmien gaavhtan dïrregh jïh vuekieh mah leah  sjïehtedamme nuerebe almetjidie demensine jïh aalkoealmetjemaadtojne.</p>
<p><em type="bold">Raeriestimmie </em>1. Daerpies aktine noerhtelaanti goerehtalleminie dehtie noerhtelaanti jïh gaskenasjonaale dotkemistie mij demensen jïh aalkoe-almetji bïjre gååvnese. Teemaviermie edtja maehtedh dialogem aelkedh nasjonaale åejvieladtjigujmie juktie goerehtallemem noerhtelaanti daajroeportaaline sjïehtesjidh. Teemaviermie edtja aaj vuartasjidh mejtie nuepie gååvnese noerhtelaanti laavenjostose skreejrehtidh dotkemen bïjre, vuesiehtimmien gaavhtan effekti bïjre ovmessie råajvarimmijste jallh daejremevoeteles goerehtallemen bïjre daerpiesvoetijste. Aaj laavenjostoe maahta sjyöhtehke årrodh dejnie gaskenasjonaale dotkemeviermine aalkoe-almetjidie jïh demensese. 2. Teemaviermie jïh Noerhtelaanti tryjjesvoetejarnge byöroeh damtijidh mejtie nuepie gååvnese akten saemien jïh kruanalaanten perspektijvese dennie gaavnoes noerhtelaanti laavenjostosne sujhtemen bïjre guhkies mieresne, vuesiehtimmien gaavhtan tjïelth Kruanalaantesne jallh saemien reeremetjïelth Nöörjesne, Sveerjesne jïh Såevmesne meatan vaeltedh. </p>
<p type="listitem">Policytjaatsegh  jïh web-vierhtieh</p>
<p type="listitem">Nöörjen demensestrategije</p>
<p type="listitem">Sveerjen demensetrategije</p>
<p type="listitem">Såevmien mojhteseprogramme</p>
<p type="listitem">Kruanalaanten demensestrategje</p>
<p type="listitem">Aldring og helse (Nöörje) dïrrege jïh bïevnesh saemiej jïh demensen bïjre</p>
<p type="listitem">Vad är demens, aelhkielohkeme bïevnesh demensen bïjre, sjïehtedamme almetjidie funksjovnegiehpiedimmine, gååvnese  noerhtesaemien, julevsaemien jïh åarjelsaemien gïelesne, vijhte  noerhtelaanti gïeline jïh eengelsken gïelesne.</p>
<p type="listitem">Noerhtelaanti demenseviermie</p>
<p type="listitem">Teemaviermie aalkoe-almetjidie jïh demensese</p>
</body></document>

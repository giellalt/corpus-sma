<document xml:lang="sma" id="no_id"><header><title>Maadthlaake</title><genre code="facta"/><author><unknown/></author><wordcount>648</wordcount><conversion_status type="standard"/><availability><license type="standard"/></availability><multilingual><language xml:lang="nob"/></multilingual><origFileName>www.minstemme.no/file/ci/54036671/lullismegielala.pdf</origFileName><parallel_text xml:lang="nob" location="grunnloven.pdf"/><parallel_text xml:lang="sme" location="vuoddolahka.pdf"/><parallel_text xml:lang="smj" location="vuodolahka.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">Maadthlaake </em>Jaepien 1814 <span type="quote">”åavtoejaepie”</span> gohtjesåvva nöörjen histovrijesne. Nöörje akte bielie sjïdti Danmaarhke‐ Nöörjeste jaepien 1814, stuvreme Københavneste, jïh minngemosth jïjtse staatine sjïdti unijovnesne Sveerjine. Jalhts Nöörje lij akte bielie aktede ektiedimmeste Sveerjine, ållesth jïjtjeraarehkevoetem krïevi, politihkeles veeljemh höölti jïh aktem orre maadthlaakem darjoeji. Numhtie evtiedimmie aktede demokratijeste eelki daennie Nöörjesne. Daan jaepien 200 jaepieh mænngan mijjieh daam maadthlaakem åadtjoejimh, jïh dam sïjhtebe heevehtidh, uvtemes dan åvteste Maadthlaake lea dïhte jïjtjehke aerniegierkie demokratijesne maam Nöörjesne utnebe daan biejjien. </p>
<p>Nöörjen maadthlaake lea dïhte mubpie båarasommes veartenisnie. Dïhte nænnoestamme sjïdti Eidsvollesne suehpeden 17.b. 1814. Jïh dan åvteste mijjieh suehpeden 17.b. heevehtibie Nöörjesne. Rijhkekrirresne Eidsvollesne 112 kaarrh mah lin tjåanghkenamme orre maadthlaakem darjodh. Dej voestes biejjiej 11 maadthraajesh dorjesovvin. Daah lin dïhte våarome maadthlaakese, jïh desnie gaajhke, goh guktie Nöörje edtji stuvresovvedh jïh almetjereaktaj bïjre. Maadthraajesinie aaj nænnoestimmieh mah jeehtin almetjh dah mah edtjieh nænnoestidh frijje veeljemi tjïrrh.</p>
<p>Maehtebe jiehtedh Maadthlaake lea laake gaajhki laaki bijjeli. Dastegh lea jeatjah laakh mah Maadthlaaken vööste strijrieh, dellie Maadthlaake dïhte mij reerie. Maadthlaake nænnoestimmieh åtna guktie Nöörje edtja stuvresovvedh, almetjereaktaj bïjre, Stoerredigkien, reerenassen jïh dåapmoestovlen bïjre. Maadthlaake aaj meatan nænnoste guktie sïejhme laakh sjidtieh.</p>
<p>Maadthlaakesne aaj gellie reaktah jïh dïedth. Reaktah goh religijovne‐ jïh soptsestimmiereakta, mij sæjhta jiehtedh datne maahta dam jaahkoem utnedh maam sïjhth jïh jiehtedh maam ussjedh bielelen dan åvteste bysvedh. Dïedth, goh mijjieh tjoerebe skaehtiem maeksedh. Skaehtie gaskem jeatjah namhtah ööhpehtimmiem jïh healsoedïenesjh gorrede gaajhkesidie mah Nöörjesne årroeh.</p>
<p>Doh vihkielommes bielieh Maadthlaakesne 1814 lin:  Almetji jïjtjeståvroe, mij lea reakta stuvredh tjirkiji tjïrrh mah leah almetjijstie veeljeme frijje veeljemi tjïrrh  Faamoejoekedimmieprinsihpe, gusnie faamoe lea joekedamme dan seammalaakan goh gåarede dan faamoen gaskem mij laakide vadta jïh dåårje, dööpmie jïh faamoem tjïrrehte.  Almetjereaktah, vuesiehtimmien gaavhtan reaktajearsoesvoete, håaleme‐ jïh soptsestimmiereakta</p>
<p>Stoerredigkie lea jaepien 2014 nænnoestamme jïh tjaaleme eantan jienebh almetjereaktah Maadthlaaken sïjse. Daate lea dorjesovveme juktie laaki tjïrrh hoksedh almetjereaktah fulkesamme sjidtieh.</p>
<p><em type="bold">Demokratije, faamoejoekedimmie jïh parlamentarisme </em></p>
<p><em type="bold">Demokratije </em>Demokratije, aaj gohtjesovveme almetjeståvroe, lea akte stuvremevuekie gusnie almetjh veeljemi tjïrrh maehtieh dejtie politihkeles sjæjsjalimmide tsevtsedh mah laantesne vaaltasuvvieh. Gaajhkh mah 18 jaepieh illieh veeljemejaepien maehtieh steemmadidh. Dellie datne nuepiem åtnah dov steemmam vedtedh dan krærran datne sïjhth, jïh ij guhte jeatjebh åadtjoeh daejredh maam datne steemmedh. Gaajhkesh steemmereaktine aktem steemmam utnieh. Daate lea dïhte vihkielommes væhta demokrateles veeljeminie. Veeljemen tjïrrh akte krirrie veeljesåvva mij laakide vadta, Stoerredigkie. </p>
<p><em type="bold">Faamoejoekedimmieprinsihpe </em>Gaajhkine siebriedahkine naakeni lea vielie faamoe goh mubpieh. Dennie daajbaaletje nöörjen demokratijesne faamoe lea joekedamme dan tjïrrh maam gohtjebe faamoejoekedimmieprinsihpe. Faamoe lea joekedamme golme joekehts institusjovnide; Dïhte faamoe mij laakide vadta jïh dåårje, dïhte faamoe mij tjïrrehte jïh dïhte faamoe mij dööpmie. </p>
<p>Dïhte faamoe mij laakide vadta jïh dåårje lea Stoerredigkie, mij maahta daaletje laakh jarkelidh jïh orre darjodh. Juktie nænnoestidh Nöörje edtja orre laakem utnedh, dellie jienebelåhkoe dejstie 169 krirrietjirkijijstie Stoerredigkesne tjuara laakeraeriestimmiem dåarjoehtidh. Juktie jarkelimmieh Maadthlaakesne darjodh dellie daerpies 2/3 jienebelåhkojne.</p>
<p>Dïhte faamoe mij tjïrrehte lea reerenasse. Reerenasse raeriestimmide tjïrrehte mah jienebelåhkoem Stoerredigkesne åådtjeme, vuesiehtimmien gaavhtan vielie beetnegh nuhtjedh skuvlese, healsose jïh geajnojde Nöörjesne. Reerenasse aaj staatebudsjedtem buakta rïhkeden fïerhten jaepien, mij lea akte bijjieguvvie man gellie beetnegh Nöörje maahta nuhtjedh båetijen jaepien, jïh mïsse dah edtjieh åtnasovvedh.</p>
<p>Dïhte faamoe mij dööpmie lea dåapmoestovlh. Laaki tjïrrh, mejtie Stoerredigkie lea nænnoestamme, dåapmoestovlh maehtieh almetjh dööpmedh ovmessie såarhts bysvehtsdahkoej åvteste.</p>
<p>Joekedamme faamoste lea vihkeles, jïh Stoerredigkie, reerenasse jïh dåapmoestovlh edtjieh ovjearohke årrodh sinsitneste. Daate sæjhta jiehtedh ij guhte dejstie golme institusjovnijste luhpiem utnieh tsevtsedh maam doh mubpieh darjoeh. Vuesiehtimmien gaavhtan dle dåapmoestovlh eah maehtieh Stoerredigkiem tsevtsedh bysvehtsem lissiehtidh meadtojde.</p>
<p xml:lang="nob">ILLUSTRASJONEN</p>
<p>Kongen (gjennom regjeringen): Gånka (reerenassen tjïrrh) Domstolene: Dåapmoestovlh Stortinget: Stoerredigkie</p>
<p xml:lang="nob"><em type="bold">Faamoejoekedimmieprinsihpe. Gaaltije: Store Norske Leksikon </em></p>
<p xml:lang="nob">Parlamentarisme</p>
<p>Parlamentarisme lea akte politihkeles stuvremevuekie. Gosse jiehtebe Nöörje lea parlamentarihkeles, dellie daate sæjhta jiehtedh reerenasse faamoem åtna dan guhkiem jienebelåhkoe nasjovnaalekrirresne dam luhpede. Nasjovnaalekrirrie lea dïhte almetjeveeljeme staateåårgane, jïh Nöörjese dïhte lea Stoerredigkie. Maehtebe unnebelåhkoe‐ jïh jienebelåhkoeparlamentarismen bïjre soptsestidh. Rïektesisnie sæjhta jiehtedh unnebelåhkoe‐ jïh jienebelåhkoereerenassh. Unnebelåhkoem utnebe gosse reerenasse ij jienebelåhkoem utnieh Stoerredigkesne, jïh jienebelåhkoe gosse reerenasse jienebelåhkoem åtna Stoerredigkesne.</p>
</body></document>

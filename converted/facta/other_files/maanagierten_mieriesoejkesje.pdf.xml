<document xml:lang="sma" id="no_id"><header><title>Maanagïerten mieriesoejkesje</title><genre code="facta"/><author><person firstname="" lastname="Udir" sex="unknown" born="" nationality=""/></author><year>2017</year><wordcount>6763</wordcount><conversion_status type="standard"/><availability><license type="standard"/></availability><origFileName>https://www.udir.no/globalassets/filer/barnehage/rammeplan/rammeplan-for-barnehagen-sorsamisk2017.pdf</origFileName><parallel_text xml:lang="nob" location="rammeplan_for_barnehagen.pdf"/><parallel_text xml:lang="sme" location="manaidgarddi_rammaplana.pdf"/><parallel_text xml:lang="smj" location="rammapladna_manajgarddaj.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Mieriedimmie mieriesoejkesjen bïjre maanagïerten sisvegasse jïh barkojde</p>
<p>Stoeredigkie laakesne ruffien 17.b. 2005 nr. 64 maanagïerti bïjre (maanagïertelaake) nænnoesti bij emes njoelkedassh maanagïerten sisvegen jïh barkoen bïjre, §§1, 1a, 2, 3, 4 jïh 5 mietie. Mieriedimmie mieriesoejkesjen bïjre maanagïerten sisvegasse jïh barkojde (mieriesoejkesje) nænnoste el ies nænnoestimmieh maanagïerten sisvegen jïh barkoej bïjre.</p>
<p>Mieriesoejkesje aalka mïetsken 1.b. 2017 juhtedh. Daan raejeste mieriedimmie njoktjen 1.b. 2006 nr. 266 mieriesoejkesjen bïjre maanagïerten sisvegasse jïh barkojde orreje.</p>
<p>Hjemmele: Maahtoedepartemeente lea daam nænnoestamma voerhtjen 24. b. 2017 reaktavåaroeminie laakesne ruffien 17. b. 2005 nr. 64 maanagïerti bïjre (maanagïertelaake) § 2 tjïjtjeden lïhtse. Jorkesamme njoelkedassine suehpeden 8. b. 2017 nr. 588. 1. Maanagïerten aarvoevåarome</p>
<p>Edtja maanagïerten aarvoevåaromem vuesiehtidh, utnedh jïh dååjredh gaajhkene bieline maanagïerten pedagogeles barkosne. Maanabaelie sov aarvoem åtna, jïh maanagïerte edtja aktem aktelaaketje barkoevuekiem utnedh maanaj evtiedimmide. Maanagïerten siebriedahkemandaate, laavenjostosne jïh goerkesisnie hïejmine, maanaj hokse-jïh stååkedimmiedaerpiesvoeth vaarjele jïh lïerehtimmiem jïh skearkagimmiem eevtjie våaroeminie gellielaaketje evtiedæmman. Stååkedimmie, hokse, lïerehtimmie jïh skearkagimmie edtjieh ektiedimmesne vuejnedh.</p>
<p>Maanagïertelaaken § 1 mietie edtja maanagïerte vihkeles aarvoeh kristeles jïh humanistihken aerpiem jïh aerpievuekiem tseegkeme, galka almetjeaarvoem jïh eatnemem seahkaridh, åssjelmesfrïjjevoete, nubpiegieriesvoete, soelkedimmie, seammavyörtegsvoete jïh solidariteete, aarvoeh mah vuesiehtieh ovmessie religijovnine jïh jielemevuajnojne jïh almetjereaktide gaaredieh. Gaajhkh maanagïerth edtjieh aarvoevåaroeminie tseegkedh mij lea maanagïertelaakesne jïh internasjonaale konvensjovnine nænnoste mejtie Nöörje lea ektiedamme, ENn konvensjovne golken 20.b. 1989 maanan reaktaj bïjre (maanakonvensjovne) jïh ILO-konvensjovne nr. 169 aalkoe-almetji jïh maadth-almetji bïjre jïjtjeraarehke staatine (ILO-konvensjovne).</p>
<p>Indivijden daerpiesvoeth hokseste, jearsoesvoeteste, ektievoeteste jïh garmerdimmeste dååste jïh vihteste maanah åadtjoeh meatan årrodh jïh ektievoetem tsevtsedh, leah vihkeles aarvoeh mah edtjieh maanagïertesne vuesiehtidh. Maanagïerte edtja demokratijem, gellievoetem jïh seahkarimmiem sinsætnan, mïrrestallemem, nænnoes evtiedimmiem, jieledehaalvemem, nænnoes evtiedimmiem jïh healsoem eevtjedh.</p>
<p>Nöörje åtna, aalkoealmetji sjïere reaktah våaroemisnie, sjïere dïedtem saemien maanaj jïh eejhtegi ïedtjh vaarjele, Maadthlaaken § 108, maanakonvensjovnen art. 30 jïh ILO-konvensjovnen mietie. Saemien maanah maanagïertesne edtjieh dåarjoehtimmiem åadtjodh dej gïelem, maahtoem jïh kultuvrem gorredidh jïh evtiedidh saaht gusnie laantesne dah årroeh.</p>
<p>Maanah jïh noerh Maanagïerte edtja maanabaelien jïjtseaarvoem jååhkesjidh jïh vaarjelidh. Viehkehte gaajhkh maanah gïeh maanagïertesne, åadtjoeh buerie maanabaeliem gåessie murriedieh, voelph utnieh jïh stååkedieh, lea vihkeles. Maanagïerte aaj ryöjrede maanah maehtieh eadtjohke siebriedahkesne meatan årrodh jïh viehkehte hijven jieledevåaromem tseegkedh.</p>
<p>Gaajhkh dahkoeh jïh nænnoestimmieh mah maanam dijpieh, edtjieh maanan bööremes våarometsiehkine, Maadthlaaken § 104 jïh maanakonvensjovne art. 3 nr. 1 mietie. Daate bijjemes prinsïhpe mah gaajhkh maanagïertebarkoem dæjpa.</p>
<p>Edtjieh maanah indivijdine gaavnesjidh jïh maanagïerte edtja maanan dååjreseveartenem seahkaridh. Maanaj jieledh byjresistie tsevtsieh, men maanah aaj dej jïjtje jieliedidie tsevtsieh. Maanagïerte edtja sijjiem vedtedh maanaj ovmessie tsiehkide, perspektijvide jïh dååjresidie jïh viehkehte maanah, mubpiej ektesne, positijve tsiehkiem jïjtsasse evtiedidh jïh dej vierhtieh jaehkieh. Edtjieh maanah empatijine gaavnesjidh jïh dah edtjieh nuepiem åadtjodh dej empatijem jïh maehtelesvoetem aanteges vedtedh evtiedidh.</p>
<p>Demokratije Lissiehtamme gellievoete jïh individualiseradimmie daerpiesvoetem vadta demokratijegoerkese, joekehtsvoetem seahkaridh jïh positijve mïelh ektesne jieledh ektievoetesne. Gossa maanah leah meatan maanagïerten ektievoetesne dellie dah nuepiem åadtjoeh goerkesem evtiedidh siebriedahken jïh veartenen bïjre gusnie dah leah goh akte bielie. Maanagïerte edtja demokratijem evtiedidh jïh feerhmeles ektievoetem årrodh gusnie gaajhkh åadtjoeh nuepiem soptsestidh, govlelgidh jïh meatan årrodh. Gaajhkh maanah edtjieh demokratijen dahkoeh dååjredh gosse dah meatan maanagïerten sisveginie barkedh, saaht govlesadteme- jïh gïeleldh maehtelesvoeteste. Maanah saemien maanagïertine edtjieh nuepiem åadtjodh meatan årrodh dej gïeline. Ovmessie mïelh jïh perspektijvh edtjieh åadtjodh buektedh jïh våarome årrodh gosse maanagïertem evtiedidh goh demokratijen ektievoete. Maanagïerte edtja meatan guktie maanah åadtjoeh goerkesem jïh jååhkesjieh demokratijen aarvoeh jïh normh mah leah våarome mijjen siebriedahkesne maam mijjieh daan biejjien utnebe. Edtja maanan åssjelmesfrïjjevoetem jååhkesjidh.</p>
<p>Gellievoete jïh sinsætnan seahkaridh Maanagïerte edtja seahkarimmiem almetjeaarvose eevtjedh dan mietie gellievoetem jïh seahkarimmiem sinsætnan evtiedidh, lyjhkedh jïh vååjnesasse bïejedh. Maanah edtjieh dååjredh gellie vuekieh gååvnesidh ussjedidh, darjodh jïh jieledh. Seamma tïjjen edtja maanagïerte aktene dååjresh vedtedh jïh ektievoeten aarvoem vuesiehtidh. Maanagïerte edtja vuesiehtidh guktie gaajhkh maehtieh sinsitneste lïeredh jïh maanaj tjetskehkevoetem evtiedidh jïh hedtiej jïh joekehtsi bïjre ussjedidh. Maanagïerte edtja viehkiehtidh gaajhkh maanah demtieh dah leah vååjnesisnie jïh barkijh daejtie jååhkesjieh, jïh fïere guhten sijjiem jïh aarvoem vååjnesasse bïejeme ektievoetesne.</p>
<p>Maanagïerte edtja gellievoetem vierhtine pedagogeles barkosne utnedh jïh fïere guhte maanam dåårje, nænnoste jïh dåarjohte dej kulturellen jïh individuellen tsiehkijste. Maanagïerte edtja joekehtsh aarvojne, religijovnine jïh jieledevuekine vååjnesasse bïejedh. Dïhte edtja sijjiem årrodh voejngenes dimensjovne maanagïertesne mij tjuara nuhtjedh våaroeminie dialåågese jïh gellievoetem seahkaridh.</p>
<p>Maanagïerte edtja kultuvregaavnesjimmieh ryöjredidh, sijjiem vedtedh maanaj kultuvreskaepiedimmide jïh viehkiehtidh gaajhkh maanah åadtjoeh sosijaale jïh kulturelle ektievoetesne aavoedidh jïh haalvedh. Maanagïerte edtja bööredh ovmessie impulsh, dååjresh jïh dååjrehtimmieh jïh voenges, nasjonaale jïh internasjonaale perspektijvh feerhmedh. Maanagïerte edtja saemien kultuvrem vååjnesasse bïejedh jïh viehkehte maanah krööhkemem jïh ektievoetedomtesem evtiedieh saemien gellievoetese. Maanagïerte edtja gellievoetem fuelhkiehammojste vååjnesasse bïejedh jïh gorredidh gaajhki maanaj fuelhkieh maanagïertesne vuesiehtidh.</p>
<p>Mïrrestalleme jïh seammavyörtegsvoete Maanagïerte edtja mïrrestallemem jïh seammavyörtegsvoetem eevtjedh saaht tjoele, funksjovnevoete, seksuelle orienteereme, tjoeleidentiteete jïh tjoelevåajnoe, etnisiteete, kultuvre, sosijaale statuse, gïele, religijovne jïh jielemevuajnoe. Maanagïerte edtja gaajhkh hammoeh sïerredimmeste heerredidh jïh nubpiegieriesvoetem evtiedidh.</p>
<p>Maanagïerte edtja sov barkoem tseegkedh prinsïhpesne mïrrestal emen jïh ov-sïerredimmien bïjre jïh viehkehte maanah mïrrestal eme siebriedahkem gaavnesjieh jïh sjugniedieh. Gaajhkesh edtjieh seamma nuepieh utnedh dejtie vuajnalgieh, govlelgieh jïh skreejreme ektievoetesne årrodh gaajhkene darjoeminie maanagïertesne. Barkijh tjuerieh dej jïjtje vuajnoej bïjre ussjedidh guktie bööremes vuekine maehtieh seammavyörtegsvoetem jïh mïrrestal emem evtiedidh jïh vuesiehtidh.</p>
<p>Nænnoes evtiedimmie Maanah edtjieh lïeredh jïjtjemse, mubpide jïh eatnemem gorredidh. Nænnoes evtiedimmesne eatneme, ekonomije jïh sosijaale tsiehkieh jïh lea daerpies gosse jieledem eatnamisnie gorredibie guktie mijjieh daam damtebe. Maanagïerte dan gaavhtan vihkeles laavenjasse åtna aarvoeh, vuajnoeh jïh praksisem evtede jienebe nænnoes siebriedahkide.</p>
<p>Nænnoes evtiedimmie lea almetjh gïeh daan biejjien jielieh, dej maadth-daerpiesvoeth åadtjoeh bielelen båetije boelvi nuepiem eerjedh dej daerpiesvoetide åadtjoeh. Del ie tjoerebe voenges, nasjonaalen jïh globaalen ussjedidh jïh gïetedidh. Maanagïerte edtja vuesiehtidh maanah maehtieh guarkedh daan biejjien darjomh båetije biejjide tsevtsedh.</p>
<p>Maanagïerte edtja våaromem maanaj maehtelesvoetem bïejedh laejhtemelaakan ussjedidh, etihkelaakan krööhkedh jïh solidariteetem vuesiehtidh. Maanah edtjieh dååjredh hoksem vedtedh jïh byjresem jïh eatnemem vaarjelidh. Saemien maanah edtjieh eatnemen ektesne jieledh, daam nuhtjedh jïh eatnamistie ribledh.</p>
<p>Maanah edtjieh eatnemedååjresh åadtjoeh jïh eatnemen gellievoetem damtedh, jïh maanagïerte edtja viehkiehtidh maana dååjroe satne sijjiem åtna eatnamisnie.</p>
<p>Jieledehaalveme jïh healsoe Maanagïerte edtja healsoeevtiedimmien jïh heerreden funksjovne utnedh jïh meatan sosijaale joekehtsh jaabnedidh. Maanaj fysiske jïh psykiske healsoe edtja maanagïertesne evtiedidh. Maanagïerte edtja evtiedidh maanaj murriedimmiem, jieledeaavoem, haalvemem jïh jïjtjedomtesem jïh mïedtelimmiem jïh irhkemem heerredidh. Jis maana mïedtelimmide jallh irhkemem dååjroe, maanagïerte tjuara daam gïetedidh, tjöödtjestidh jïh daam dåarjodh.</p>
<p>Maanagïerte edtja jearsoes jïh haestemen sijjie årrodh gusnie maanah åadtjoeh ovmessie bielieh laavenjostoste, ektievoeteste jïh vïenevoeteste pryövedh. Maanah edtjieh dåarjoehtimmiem åadtjodh vuastalimmiem haalvedh, haestemh gïetedidh jïh jïjtse jallh mubpiej domtesh damtedh. Maanah edtjieh nuepiem åadtjodh lïegkestidh jïh veeledidh maanagïertebiejjien mietie.</p>
<p>Maanagïerte edtja sijjiem årrodh gusnie fïerhten beajjetje fysiske aktiviteeth jïh maanaj svihtjemeaavoem jïh motovreles evtiedimmiem evtiedidh. Beapmoeh jïh jurjiehtimmieh maanagïertesne edtjieh maanide våaromem vedtedh guktie beapmoeaavoem jïh aejlies healsoemaehtelesvoeth evtiedidh.</p>
<p>Fïerhten beajjetje jïh lïhke gaavnedimmien tjïrrh maanajgujmie lea maanagïerte jarngesne guktie maahta vuartasjidh jïh bïevnesh åadtjodh maanaj hokse- jïh jieledetsiehkien bïjre. Barkijh edtjieh voerkes årrodh maanah maehtieh nåake hoksem, vædtsoehvoetem jïh seksuelle daaresjimmiem dååjredh, jïh daejredh guktie maehtieh dam heerredidh jïh vueptiestidh. Barkijh edtjieh bïeljelimmiedïedtem maanavaarjelæmman daejredh, maanagïertelaaken § 22 mietie.</p>
<p>Maanagïerth mej sjïere åssjelh Gaajhkh maanagïerth, saaht gïeh daejtie eekieh, tjuerieh maanagïerten åssjelem illedh guktie daate lea maanagïertelaakesne § 1 jïh mieriesoejkesjisnie buerkiestamme.</p>
<p>Maanagïertelaaken § 1 mietie edtja maanagïerte vihkeles aarvoeh kristeles jïh humanistihken aerpiem jïh aerpievuekiem tseegkeme, aarvoeh mah vuesiehtieh ovmessie religijovnine jïh jieledevuekine jïh almetjereaktine gorredieh. Maanagïertelaake § 1 privaate maanagïertide luhpiem vadta dah åadtjoeh nænnoestidh aarvoeh maanagïertelaaken åssjelenænnoestimmesne ij edtjh kristeles jïh humanistihken aerpiem jïh aerpievuekiem gorredidh. Akte maanagïerte maahta dan gaavhtan vuajnoem utnedh åssjelenænnoestimmesne mij lea jeatjah religijovnen jallh filosofijen jaahkoen mietie.</p>
<p>Maanagïertelaake § 1 a aaj vadta privaate maanagïertide jïh maanagïertide mah åålmegh Nöörjen gærhkosne eekieh jal h juhtieh, luhpiem sjïere nænnoestimmieh jieledevuajnoeåssjeli bïjre lissine maanagïertelaaken åssjelenænnoestæmman.</p>
<p>Nænnoestimmieh sjïere åssjeli bïjre edtja maanagïerten njoelkedassine vihtiestidh. Maanagïerth mah sjïere nænnoestimmieh jieledevuajnoeåssjeli bïjre vihtiestieh, edtja njoelkedassine vuesiehtidh mah dah sijhtieh jiehtedh.</p>
<p>Saaht maanagïerte veeljie jeatjah vuajnoem åssjelenænnoestæmman jallh sjïere nænnoestimmieh vihteste jieledevuajnoeåssjeli bïjre, tjuara maanagïerte aarvoeh åssjelenænnoestimmesne vaarjelidh mah almetjereaktine gorredieh. Gaajhkh maanagïerth, saaht aajhterh, tjuara maanagïertem juhtedh ektine daejnie ektesne aarvoevåaroeminie; almetjeaarvoem jïh eatnemem seahkaridh, åssjelmesfrïjjevoete, nubpiegieriesvoete, soelkedimmie, seammavyörtegsvoete jïh solidariteete. 2. Dïedte jïh råållah</p>
<p>Maanagïerteaajhtere jïh gaajhkh gïeh maanagïertesne berkieh, edtjieh ektesne meatan årrodh ulmieh jïh krïevemh jaksedh mieriesoejkesjisnie dej dååjresistie jïh maahtojste våarome. Daate kapihtele buerkeste maanagïerteaajhteren, ståvroen jïh dïhte pedagogeles åvtehken råållah maanagïertesne. Daate lea dah dïejvesh mah maanagïertelaakesne nuhtjeme.</p>
<p>Mieriesoejkesjen jeatjah kapihtelinie maanagïerten barkiji dïedth jïh gaajhkh gïeh maanagïertesne berkieh feerhmie. Maanagïertelohkehtæjja lea profesjovne maam sjïere ööhpehtidh guktie maahta maanagïerten laavenjassh gïetedidh. Maanagïerte lea lïerehtimmien organisasjovne gusnie barkoedåehkie edtja faageles jïh etihkeles dåeriesmoeri bïjre ussjedidh, orrestidh jïh tjïelkes åvteguvvieh årrodh. Dah edtjieh ektiedimmieh maanaj gaskem dåehkine, maanaj jïh barkiji gaskem jïh barkiji jïh eejhtegi gaskem gorredidh.</p>
<p>Maanagïerteaajhtere Maanagïerteaajhtere bijjemes dïedtem åtna guktie maanagïerten barkoe daaletje laaki jïh njoelkedassi mietie årrodh, maanagïertelaake § 7 voestes lïhtsegen mietie. Maanagïerteaajhtere juridihkeles dïedtem åtna maanagïertefaalenassen kvaliteeten åvteste.</p>
<p>Maehteles pedagogeles barkijh leah vihkeles maanagïertefaalenassese buerie kvaliteetine. Tsihkestahta dan gaavhtan maanagïerteaajhtere leavloem beaja dejtie barkiji faageles jïh pedagogeles vuarjasjimmieh sov stuvreminie. Maanagïerteaajhtere maahta mieriesoejkesjem voenges tsiehkine mietie sjïeh-teladtedh, maanagïertelaake § 2 gaaktseden lïhtsegen mietie. Maanagïerteaajhteren voenges sjïehteladteme byöroe maanagïerten njoelkedassine vuesehte.</p>
<p>Stuvrije Stuvrijasse biejjieladtje dïedtem maanagïertesne vadtasovveme; pedagogeles, barkijidie jïh administrasjovnem. Stuvrije edtja gorredidh pedagogeles barkoe lea maanagïertelaaken jïh mieriedimmiesoejkesjen mietie, jïh barkijh aktine goerkesem evtiedieh dej barkoej åvteste. Stuvrije edtja gorredidh barkijh åadtjoeh dej maahtoem nuhtjedh. Dïhte lea eevre daerpies jearsoes pedagogeles jïh administratijveles stuvreme maanagïerteaajhtere, maanagïerten pedagogeles åvtehke jïh maanagïerten barkijh maehtieh laavenjostedh. Stuvrije barkoem stuvrie jïh gïetede soejkesjinie, vihtiestimmine, vuarjasjimmine jïh maanagïerten sisvegen jïh barkoevuekien evtiedimmine jïh gorrede abpe barkijedåehkie meatan.</p>
<p>Stuvrije edtja vihtiestidh maanagïerte laavenjostoe-rutijnh utnedh sjïehteles institusjovnigujmie, goh skuvle, healsoestasjovne, pedagogeles-psykologeles dïenesje jïh maanavaarjelimmie.</p>
<p>Pedagogeles åvtehke Pedagogeles åvtehkasse dïedtem vadtasovveme pedagogeles barkoem aelkedh jïh stuvredh, hijven faageles goerkesen mietie. Pedagogeles åvtehke edtja bïhkedidh jïh gorredidh maanagïertelaaken jïh mieriedimmiesoejkesjen mietie barka daennie pedagogeles barkosne. Dïhte pedagogeles åvtehke barkoem stuvrie gosse edtjieh soejkesjidh, tjïrrehtidh, vihtiestidh, vuarjasjidh jïh barkoem evtiedidh maanadåehkesne jallh daejnie suerkine mah edtja stuvredh. 3. Maanagïerten åssjele jïh sisvege</p>
<p>Maanagïerten sisvege edtja gellielaaketje jïh joekehthlaakan årrodh jïh fïere guhten maanese jïh maanadåahkan sjïehtedamme. Maanagïertesne maanah edtjieh åadtjodh stååkedidh jïh sjugnedsaavoem, funterdimmieh jïh goerehtimmiem evtiedidh. Barkoe hoksine, skearkagimmine, stååkedimmine, lïerehtimmine, sosijaale maahtojne jïh govlesadteminie jïh gïeline edtja ektesne vååjnedh jïh tjåanghkan maanaj gel ielaaketje evtiedimmine viehkehte. Saemien maanagïertine edtja daam barkoem saemien gïeline, kultuvrine jïh aerpiemaahtojne tseegkedh. Maanagïerte edtja kultuvresijjiem årrodh gusnie maanah meatan årroeh dej kultuvrem sjugniedieh sijjesne gusnie aavoedieh.</p>
<p>Maanagïerten fysiske byjrese edtja jearsoes sijjie årrodh mij maanide haasta jïh maanide gellielaaketje svïhtjemedååjresh vadta. Barkijh edtjieh fysiske byjresem hammoedidh guktie gaajhkh maanah nuepiem åadtjoeh stååkedidh jïh meatan årrodh jeatjah darjoeminie, jïh guktie gaevnieh jïh materijellh mah leah stïeresne.</p>
<p>Maanagïerte edtja maanaj hokse-daerpiesvoetem vaarjelidh Hokse lea vihkeles jis maanah edtjieh jearsoes damtedh jïh murriedidh, jïh empatijem jïh nubpiegieriesvoetem evtiedidh. Maanagïerte edtja maanide nuepiem vedtedh leajhtadimmiem jïjtsasse jïh mubpide evtiedidh. Maanagïertesne edtjieh gaajhkh maanah dååjredh dejtie vuejnieh, guarkoeh, seahkarieh jïh dam viehkiem jïh dåarjoem åadtjoeh maam daarpesjieh. Maanagïerte edtja eadtjohke våaromem sjïehteladtedh hijven ektiedimmieh maanaj jïh barkiji gaskem jïh maanaj gaskem, guktie dah murriedieh, aavoedieh jïh haalvoeh. Barkijh edtjieh byjresen åvteste barkedh gusnie maanah eah ajve hoksem åadtjodh, men aaj maanaj jïjtsh hoksedahkoem lyjhkedh.</p>
<p type="listitem">Barkijh edtjieh</p>
<p type="listitem">vaarjelidh maanah fysiske hoksem daarpesjieh, aaj raeffiem jïh lïegkedimmiem</p>
<p type="listitem">sjïehteladtedh maanah maehtieh barkijidie jïh sinsitnide ektiedidh</p>
<p type="listitem">vaarjelidh gaajhkh maanah jearsoesvoetem, ektiedimmiem dååjroeh jïh  maanagïertesne murriedieh</p>
<p type="listitem">gaajhkide maanide gaavnesjidh ræhpasvoetine, baahkesvoetine jïh ïedtjine jïh hoksem vuesiehtidh fïerhten maanese</p>
<p type="listitem">hoksedh gaajhkh maanah jearsoesvoetem, ektievoetem jïh murriedimmiem dååjroeh maanagïertesne</p>
<p type="listitem">maanaj soptsestimmieh goltelidh jïh dej daerpiesvoetem hokseste  sensitiviteetine dåastoehtidh</p>
<p type="listitem">maanide dåarjoehtidh jïh madtjeldehtedh hoksem mubpide vuesiehtieh  jïh jïjtse maahta hoksem åadtjodh</p>
<p type="listitem">meatan årrodh guktie maanah maehtieh jïjtsasse jïh mubpide leajhtadidh</p>
<p>Maanagïerte edtja maanaj stååkedimmie- daerpiesvoetem vaarjelidh Stååkedimmie edtja jarngesne årrodh maanagïertesne, jïh stååkedimmien jïjtjeaarvoem jååhkesjidh. Maanagïerte edtja hijven tsiehkieh vedtedh stååkedæmman, vïenevoetese jïh maanaj kultuvrese. Stååkedimmie edtja sij iem årrodh gusnie maanah dovne evtiesuvvieh jïh lierieh, jïh sosijaale jïh gïeleldh ektiedimmie. Maanagïerte edtja ovmessie stååkedimmide skreejredh dovne ålkone jïh gåetien sisnie. Maanagïerte edtja evtiedidh gaajhkh maanah maehtieh aavoem, humovrem, gieltegsvoetem jïh skreejremem dååjredh stååkedimmien tjïrrh – oktegh jallh mubpine ektesne.</p>
<p type="listitem">Barkijh edtjieh</p>
<p type="listitem">sijjiem, tïjjem jïh stååkedimmiematerijaalh öörnedidh guktie ovmessie  stååkedimmide skreejredh</p>
<p type="listitem">viehkiehtidh maanah tjåenghkies dåårjehtimmieh åadtjoeh våaroeminie stååkedidh jïh sjïehteladtedh stååkedimmieteemah evtiedidh</p>
<p type="listitem">feerhmeles byjresem evtiedidh gusnie gaajhkh maanah maehtieh stååkedidh jïh stååkedimmesne aavoem dååjredh.</p>
<p type="listitem">vuartasjidh, analyseradidh, dåarjodh jïh meatan årrodh jïh stååkedimmiem eevtjedh maanaj premissine</p>
<p type="listitem">maanide bïhkedidh jis stååkedimmeste nåake ektiedimmievuekieh sjidtieh</p>
<p type="listitem">voerkes årrodh jïh vuarjasjidh jïjtje råållam jïh guktie maanaj stååkedimmesne meatan</p>
<p type="listitem">stååkedimmide skreejredh jïh eadtjohke meatan årrodh guktie gaajhkh stååkedieh</p>
<p>Maanagïerte edtja skearkagimmiem eevtjedh Maanagïerte edtja maanide dåarjoehtidh guktie dah voejhkelieh jïh tjetskehke veartanasse jïh meatan årrodh våaromem evtiedidh dah mavvas, jïjtjeraarehke jïh dïedteles vuekine meatan demokratijen ektievoetesne årroeh. Maanagïerte edtja ektievoetem jïh solidariteetem evtiedidh jïh seamma tïjjen edtja individuel en dahkoeh viertiestidh jïh dåeriedidh. Maanagïerte edtja evtiedidh maanah maehtieh tjåenghkies vierhtieh jïh normh guarkedh mah leah vihkeles ektievoetesne. Maanagïerte edtja evtiedidh maanaj ektiedimmiem skreejredh siebriedahkese, eatnamasse jïh kultuvrese.</p>
<p>Maanagïertesne edtja maanah meatan sjæjsjalimmieprosessine jïh tjåenghkies sisvegem evtiedidh. Edtjieh maanide dåarjoehtidh dej vuajnoeh buektedh jïh mïelem sjugniedidh daennie veartanisnie. Ektievoeten, dialogen, stååkedimmien jïh goerehtimmien tjïrrh edtja maanagïerte viehkehte maanah dej laejhteme ussjedimmiem, etihken vuarjasjimmie-maehtelesvoetem, maehtelesvoetem vuastalidh jïh dahkoemaahtoem evtiedidh, guktie dah meatan jeatjahtehtedh.</p>
<p type="listitem">Barkijh edtjieh</p>
<p type="listitem">sjïehteladtedh dååjresidie mah mïelem utnieh jïh maanaj identiteeteevtiedim-miem jïh positijve jïjtjegoerkesem dåarjodh</p>
<p type="listitem">dåarjoehtidh maanaj darjomem, eadtjohkevoetem jïh meatan årrodh  ektievoetesne</p>
<p type="listitem">ovmessie daerpiesvoeth, vuajnoeh jïh perspektijvh ektievoetesne våajnoes darjodh jïh aarvoem dejtie vedtedh</p>
<p type="listitem">maanaj perspektijvh jïh dahkoeh vueptiestidh, jååhkesjidh jïh dåarjodh</p>
<p type="listitem">maanaj åssjaldahkh haestedh jïh maanide bööredh goerehtamme  soptsestallemidie</p>
<p type="listitem">gellievoetem jïh joekehtsh våajnoes darjodh jïh tjïertestidh våaroeminie  dååjresidie, goerehtæmman jïh lïeremasse</p>
<p>Maanagïerte edtja lïerehtimmiem eevtjedh Maanagïertesne maanah edtjieh skreejreme byjresem dååjredh mij maanaj læstoem skreejredh stååkedidh, goerehtidh, lïeredh jïh haalvedh. Maanagïerte edtja orre tsiehkieh, teemah, fenomeenh, materijaalh jïh dïrregh åehpiedehtedh mij mïelem utnedh jïh ektiebarkoem evtiedidh. Maanaj tjetskehkevoetem, kreativiteetem jïh maahtoeohtsemem edtja jååhkesjidh, skreejredh jïh våaromem årrodh dej lïerehtimmieprosesside. Maanah edtjieh åadtjodh ektiedimmieh goerehtidh, vueptiestidh jïh guarkedh, perspektijvh væjranidh jïh orre daajroem åadtjodh. Maanah edtjieh åadtjoeh ellies kråahpem nuhtjedh jïh gaajhkh sansh dej lïerehtimmieprosessine. Maanagïerte edtja lïerehtimmieektievoetese skreejredh gusnie maanah åadtjoeh dej jïjtse jïh mubpiej lïerehtimmesne meatan årrodh.</p>
<p type="listitem">Barkijh edtjieh</p>
<p type="listitem">feerhmeles ektievoetem hoksedh jïh sjïehteladtedh maanah maehtieh  dej jïjtse jïh mubpiej lïerehtimmesne meatan årrodh</p>
<p type="listitem">ellies lïerehtimmieprosesside sjïehteladtedh mah maanaj murriedimmie  jïh gellielaaketje evtiedimmiem evtiedidh</p>
<p type="listitem">maanaj ïedtjh jïh eadtjohkevoetem voerkes årrodh jïh sjïehteladtedh  lïerehtæmman ovmessie tsiehkine jïh darjoeminie</p>
<p type="listitem">maanaj skreejremh, ussjedallemh, tjetskehkevoetem, skaepiedihksvoetem, lïerehtimmielæstoem jïh jaahkoe dej jïjtse maehtelesvoetem dåarjoehtidh   jïh aarvoem vedtedh</p>
<p type="listitem">maanaj dåårjehtimmieh væjranidh jïh progresjovnem jïh evtiedimmiem  hoksedh maanagïerten sisvegisnie</p>
<p type="listitem">maanaj ussjedimmieh dåarjoehtidh tsiehkiej, teemaj jïh fenomeeni bïjre  jïh goerkesem jïh mïelem dej ektesne sjugniedidh</p>
<p type="listitem">hoksedh gaajhkh maanah maehtieh ræjhkoes jïh jeerehts dååjresh jïh  dååjrehtimmieh, haestemh jïh haalvemedååjresh åadtjodh</p>
<p>Maanagïerte edtja vïenesvoetem jïh ektievoetem eevtjedh Sosijaalen maahtoe lea vihkeles guktie hijven mubpiejgujmie ektesne barkedh jïh maehtelesvoeth, daajroeh jïh vuajnoeh feerhmie mah sosijaalen aktivyöki barkoen tjïrrh evtiedidh. Maanagïertesne edtjieh gaajhkh maanah maehtede dååjredh vihkeles årrodh ektievoetesne jïh hijven aktivyöki barkosne maanajgujmie jïh geervigujmie årrodh. Maanagïerte edtja eadtjohkelaakan sjïehteladtedh guktie vïenesvoetem jïh sosijaalen ektievoetem evtiedieh. Maanaj jïjtjedomtesh edtja skreejredh, seamma aejkien goh dah viehkiem åadtjoeh haalvedh mah daarpesjieh jïh guktie mubpiej daerpiesvoetide krööhkestieh.</p>
<p type="listitem">Barkijh edtjieh</p>
<p type="listitem">maanaj skraejrieh aktivyöki barkose dåarjoehtidh jïh viehkiehtidh gaajhkh maehtieh mubpiejgujmie åadtjodh stååkedidh, vïenesvoetem dååjredh jïh  lïeredh voelph utniehtidh</p>
<p type="listitem">normi bïjre soptsestidh ektiebarkojne jïh maanide bööredh normh  hammoedidh ektiebarkojne ektievoetesne</p>
<p type="listitem">maanah dåarjoehtidh mubpiej perspektijvem vaeltedh, aamhtesem gellie vuajnojste vuejnedh jïh jïjtse jïh mubpiej domtesh, dååjresh jïh mïelh ussjedidh</p>
<p type="listitem">maanah dåarjoehtidh dej jïjtse raasth tseegkedh, mubpiej raasth krööhkestidh jïh vaestiedassh gaavnedh ovvaantoetsiehkine</p>
<p type="listitem">sïerredimmiem, geerestimmiem, irhkemem, mïedtelimmieh jïh nåake  ektiedimmievuekieh heerredidh, tjöödtjestidh jïh dåarjodh</p>
<p>Maanagïerte edtja govlesadtemem jïh gïelem eevtjedh Maanagïerte edtja voerkes årrodh govlesadteme jïh gïele tsevtsieh jïh tsevtsiesuvvieh gaajhkh bieleste maanaj evtiedimmesne. Dialogen jïh ektiedimmien tjïrrh edtja maanide dåarjodh govlesadtedh, meatan, goltelidh, guarkedh jïh mïelh sjugniedidh. Maanagïerte edtja jååhkesjidh jïh viertiestidh maanaj ovmessie gïelh jïh govlesadtemevåajnoeh, dan nuelesne væhtagïele. Gaajhkh maanah edtjieh hijven gïeleskreejrehtimmiem åadtjodh maanagïerteaarkebiejjien tjïrrh, jïh gaajhkh maanah edtjieh meatan darjoeminie mah govlesadtemem jïh elliesvoete gïeleevtiedimmiem skreejredh. Maanagïertine saemien maanide saemien dajvine edtja maanagïerte maanaj saemiengïeleldh maahtoem skreejredh.</p>
<p type="listitem">Barkijh edtjieh</p>
<p type="listitem">maanaj ovmessie verbaale jïh non-verbaale jiehtegh jååhkesjidh jïh vaestiedidh jïh daej gïeleevtiedimmiem dåarjodh</p>
<p type="listitem">maanaj verbaale jïh non-verbaale govlesadtemem skreejredh jïh sjïehtelad-tedh gaajhkh maanah leah meatan ektievoetesne jïh soptsestallemisnie</p>
<p type="listitem">hoksedh gaajhkh maanah jeereldihkie jïh hijven dååjrehtimmieh åadtjoeh gïelem nuhtjedh goh akte dïrrege govlesadtemasse, goh dïrrege ussjedæmman jïh mejnie jïjtsh åssjaldahkh jïh domtesh buakta</p>
<p type="listitem">voerkes årrodh mah råållah utnieh goh åvteguvvieh gïelese jïh bealjijes  årrodh govlesadtemisnie gaajhki maanajgujmie</p>
<p type="listitem">maanaj govlesadtemem jïh gïelem gïehtjedidh jïh maanah vueptiestidh jïh dåarjoehtidh mah ovmessie tsagkesh govlesadtemisnie utnieh, mah eah  jïjnjem soptsesth, jallh seassoehkåbpoe gïeleevtiedimmiem utnieh</p>
<p type="listitem">viehkiehtidh gïelen gellievoetem ræjhkoesvoetem sjædta abpe maanadåeh-kesne, jienebegïelen maanah dåarjoehtidh dej jïjtse ietniegïelem soptsestidh  jïh seamma tïjjen maanaj daaroen-/saemiengïelen maahtoem eadtjohkelaakan eevtjedh jïh evtiedidh</p>
<p>Saemien maanagïerth Saemien maanagïerth edtjieh maanaj saemiengïelen maahtoem eevtjedh, maanaj saemien identiteetem nænnoestidh jïh saemien aarvoeh, saemien kultuvrem jïh aerpiemaahtoem jåerhkedh. Saemien maanagïertine lea saemiengïelem åejviegïele. Maanagïerteaajhtere edtja njoelkedassi tjïrrh sjæjsjalidh maanajgïerten åejvieåssjele maanaj identiteetem nænnoestidh maanagïertebyjresisnie saemien gïeline jïh saemien kultuvrine. Maanagïertefaalenasse edtja integreereme bieliem saemien siebriedahkesne årrodh. Dïhte lea eevre daerpies barkijh maehtieh saemiengïelem jïh maahtoem utnieh saemien kultuvren bïjre.</p>
<p>Saemien maanagïerth edtjieh meatan saemien kultuvreaerpiem vaarjelidh jïh evtiedidh jïh saemien gïelem, kultuvre, jieledevuekieh jïh aarvoeh vååjnesasse bïejedh mijjen aejkesne. Maanagïerte edtja meatan maanah gellievoetem daej jïh mubpiej kultuvrine åahpenidh, jïh maanah maehtieh seahkarimmiem jïh ektievoetedomtesem evtiedidh ellies saemien gellievoetese.</p>
<p>Saemien maanagïerth edtjieh åtnose vaeltedh aerpievuekien lïerehtimmie- jïh barkoevuekieh, maanaj premissine mijjien tïjjesne. Maanagïerte edtja maanide nuepiem vedtedh eadtjohke meatan aerpievuekien darjoeminie gusnie barkijh bïhkedieh jïh naemhtie maanide viehkiehtieh jïjtjeraarehke sjïdtedh. Maanagïerte edtja saemien goerkesinie eatnamistie jïh meatan maanah maehtieh eatnemen ektesne jieledh, daam nuhtjedh jïh eatnamistie ribledh jïh seahkarimmiem evtiedih eatnemefenomeenide. Saemien histovrije jïh kultuvrevåajnoeh goh vætnoeh, vuelieh jïh soptsesh edtjieh meatan bieline maanagïerten sisvegistie, maanaj aalterasse jïh evtiedimmiedaltesidie sjïehteladteme.</p>
<p>Mieriesoejkesjen stuvremh saemien maanagïertide aaj juhtieh saemien goevtesidie jeatjah maanagïertine.</p>
<p>Tjïelte dïedtem åtna maanagïertefaalenasse saemien maanide saemien dajvine lea saemien gïelem jïh kultuvrem tseegkeme.</p>
<p>Jeatjah maanagïerth gusnie saemien maanah Saemien maanah maanagïertesne edtjieh dåarjoem åadtjodh dej gïelem, maahtoem jïh kultuvrem gorredidh jïh evtiedidh saaht gusnie laantesne årroeh. Maanagïertefaalenassen sisvege saemien maanide saemien dajvi ålkolen edtja maanaj saemien sjïekenasse sjïehtedh. Daate sæjhta jiehtedh saemien maanah jïh eejhtegh reaktam utnieh veanhtadidh barkijh daejrieh jïh leavloem biejieh aaj saemien kultuvre edtja bieliem årrodh maanagïerten sisvegisnie. Edtja sjïehteladtedh guktie maanah aaj saemien gïelem gaavnesjieh. 4. Maanaj mïele</p>
<p>Maanagïerte edtja maanaj reaktah meatan årrodh vaarjelidh dejnie sjïehteladtedh jïh madtjeldehtedh maanah åadtjoeh dej våajnoeh buektedh maanagïerten beajjetje darjoemidie, maanagïertelaaken §§ 1 jïh 3, Maadthlaaken § 104 jïh EN:n maanakonvensjovnen art. 12 nr. 1 mietie. Maanah edtjieh jaabnan nuepiem åadtjodh eadtjohke meatan soejkesjimmesne jïh vuarjasjimmesne maanagïerten gïehtelimmeste. Gaajhkh maanah edtjieh åadtjodh meatan dååjredh mij maanagïertesne heannadidh.</p>
<p>Maanagïerte edtja voerkes årrodh maanaj ovmessie våajnoehammoeh jïh sjïehteladtedh dah meatan årrodh vuekiejgujmie mah leah maanaj aalterinie, dååjresinie, individuellen tsiehkine jïh daerpiesvoetine sjïehtedamme. Aaj dah nööremes maanah jïh maanah gïeh jeatjah vuekiejgujmie govlesedtieh enn soptestallemen tjïrrh, reaktah utnieh dej våajnoeh buektedh jïjtsh tsiehkide. Maanagïerte tjuara gïehtjedidh jïh gaajhki maanaj ovmessie våajnoeh jïh daerpiesvoetide vaarjelidh.</p>
<p>Maanaj vuajnoeh leah vihkeles jïh edtja dejtie leavloem bïejedh dej aalteren jïh geervevoeten mietie. Eah edtjh maanide dïedtem vedtedh mij dah eah maehtieh gïetedidh. 5. Laavenjostoe hïejmen jïh maanagïerten gaskem</p>
<p>Maanagïerte edtja laavenjostosne jïh goerkesisnie hïejmine maanaj daerpiesvoeth hokseste jïh stååkedimmeste vaarjelidh, jïh lïerehtimmiem jïh skearkagimmiem evtiedidh våaroeminie gel ielaaketje evtiedæmman, maanagïertelaaken § 1 mietie. Baakoeh <span type="quote">“hïejme”</span> jïh <span type="quote">“eejhtegh”</span> feerhmieh aaj jeatjah åelieh. Maanagïerte edtja eejhtegi reaktah meatan årrodh vaarjelidh jïh lïhke jïh goerkesisnie eejhtegigujmie laavenjostedh, maanagïertelaaken §§ 1 jïh 4 mietie. Hïejmen jïh maanagïerten laavenjostoe edtja eejnegen maanan bööremes ulmine. Eejhtegh jïh maanagïerten barkijh ektiedïedtem utnieh maanan tråjjadimmie jïh evtiedimmie.</p>
<p>Maanagïerte edtja buerie dialåågem jïh laavenjostoem eejhtegigujmie sjïehteladtedh. Dah edtjieh indivijdedaltesisnie laavenjostedh, fïere guhten maanan eejhtegigujmie, jïh dåehkiedaltesisnie, eejhtegeraerien jïh laavenjostoemoenehtsen tjïrrh. Indivijdedaltesisnie edtja maanagïerte sjïehteladtedh eejhtegh jïh maanagïerte maehtieh jaabnan vuartasjimmieh jïh vuarjasjimmieh juekedh maanan healsoen, tråjjadimmien, dååjremi, evtiedimmien jïh lïerehtimmien bïjre. Maanagïerte edtja dej vuarjasjimmide buerkiestidh eejhtegidie jïh daej vuajnoeh krööhkestidh. Laavenjostoe edtja vihtiestidh eejhtegh meatan faalenassen individuellen sjïehtelæmman. Dovne eejhtegh jïh barkijh tjuerieh krööhkestidh maanagïerte siebriedahkemandaatem jïh aarvoevåaromem åtna mij lea maanagïerten barkoe gïetedidh. Maanagïerte tjuara geehtedidh guktie ij maana båetieh lojaliteeteovvaantosne hïejmen jïh maanagïerten gaskem.</p>
<p>Eejhtegeraerien jïh laavenjostoemoenehtsen intensjovne lea dah edtjieh nuepiem vedtedh eejhtegi gaskesadtemem maanagïertine vaarjelidh eadtjohke vuekine. Eejhtegeraerie edtja eejhtegi ektieïedtjh freemmedh jïh meatan maanagïerte jïh eejhtegedåehkie laavenjostoeh hijven maanagïertebyjresen åvteste. Eejhtegeraaran edtjieh aamhtesh buektedh mah leah vihkeles eejhtegi ektiedimmide maanagïertese. Eejhtegeraerie tjuara jååhkesjidh jis eejhtegemaaksoem edtja jollebe årrodh enn vihtiestamme maksimaalemaaksoste.</p>
<p>Laavenjostoemoenehtse edtja orgaane mij raerieh vedtedh, govlesadteme sjugniedidh jïh ektiedidh. Laavenjostoemoenehtsasse aamhtesidie buektedh mah leah vihkeles maanagïerten sisvegen jïh barkoen åvteste, jïh eejhtegi ektiedimmien åvteste. Laavenjostoemoenehtse tjuara maanagïerten jaepiesoejkesjem vihtiestidh. Jeatjah vihkeles aamhtesh leah vuesiehtimmien gaavhtan raeriestimmieh budsjehtese jïh barkoejeatjahtehtemidie. 6. Sertiestimmieh</p>
<p>Gosse maana maanagïertesne aalka Maanagïerte edtja eejhtegh ektesne sjïehteladtedh maana åådtje hijven jïh jearsoes aalkoe maanagïertesne. Maanagïerte edtja rutijnh sjïehtedidh jïh tïjje jïh sijjie öörnedh guktie maana aejkiem åådtje åahpenidh, ektiedimmieh tseegkedh jïh barkijidie jïh jeatjah maanide åahpenidh. Gosse maana maanagïertesne aalka, dellie barkijh edtjieh daam lïhke dåeriedidh voestes tïjjen mietie guktie maana maahta dååjredh ektievoetem jïh jearsoesvoetem stååkedidh, goerehtidh jïh lïeredh.</p>
<p>Sertiestimmieh maanagïertesne Sertiestimmieh aaj maanagïertesne. Barkijh edtjieh gorredidh maanah jïh eejhtegh tïjjem jïh sijjiem åadtjoeh guktie maanah jïh barkijh sinsitnine åahpenieh gåessie dah maanadåehkiem sertiestieh.</p>
<p>Sertiestimmie maanagïerten jïh skuvlen gaskem Maanagïerte edtja eejhtegi jïh skuvlen ektesne barkedh jïh sjïehteladtedh guktie maanan hijven jïh jearsoes sertiestimmiem maanagïerteste skuvlese åadtjoeh jïh aaj skuvlieejjehtsöörnege. Maanagïerte jïh skuvle byöroeh maahtoem jïh bïevnesh juekedh aalkoetsiehkine laavenjostoen åvteste faalenasse båarasommes maanide maanagïertesne, daej sertiestimmie gosse skuvlem aelkieh. Maanagïerte tjuara seamadimmiem utnedh eejhtegijstie jis edtja bïevnesh maanan bïjre skuvline juekedh.</p>
<p>Dah båarasommes maanah edtjieh nuepieh åadtjodh jïh dååjredh dïhte lea ektievoete maanagïerten jïh skuvlen gaskem. Maanagïerte edtja sjïehteladtedh dah båarasommes maanah edtjieh dååjresh, maahtoeh jïh maehtelesvoeth meatan mah leah hijven betnie jïh motivasjovne skuvlem aelkedh. Maanagïerte edtja aaj viehkiehtidh maanah edtjieh maanagïertetïjjem orrijidh hijven vuekine jïh skuvlem dåastoehtieh tjetskehkevoetine jïh jaahkojne dej jïjtse maehtelesvoetide. Maanah edtjieh åahpenidh maam skuvlesne jïh skuvlefrijjetïjjeöörnemisnie heannadidh. 7. Maanagïerte pedagogeles barkojne</p>
<p>Maanagïerte edtja pedagogeles barkoem årrodh maam edtja soejkesjidh jïh vuarjasjidh. Maanah jïh eejhtegh reaktam utnieh meatan årrodh daejnie prosessine. Maanagïerten ulmie pedagogeles barkojne, maanide vedtedh sjïehteladteme faalenassem maanagïertelaaken jïh mierie.</p>
<p>Soejkesjimmie Soejkesjimmie barkijidie nuepiem vadta ussjedidh jïh aktem iktemearan jïh guhkies barkedh pedagogeles barkosne. Soejkesjimmie edtja meatan kontinuiteetese jïh progresjovnese fïerhten maanan jïh maanadåehkien åvteste. Soejkesjimmie vuesehte guktie maanagïerte toelhkedh jïh realiseradamme mieriesoejkesjem jïh edtja aalkoe årrodh refleksjovnese jïh evtiedæmman barkosne maanagïertesne.</p>
<p>Soejkesjimmie tjuara maahtoen våarome årrodh maanaj tråjjadimmien jïh gellielaaketje evtiedimmien bïjre dovne individuellen jïh dåehkesne. Dïhte edtja aaj våarome årrodh vuartasjidh, vihtiestidh, reflekteradidh öörneldihkie vuarjasjimmie jïh soptsestalleme maanine jïh eejhtegigujmie.</p>
<p>Jaepiesoejkesje Maanagïerte edtja jaepiesoejkesjem darjodh. Daan lissine edtja soejkesjh darjodh åeniehkåbpoe jïh guhkebe boelhketjinie jïh ovmessie maanadåehkide daerpiesvoeten mietie. Jaepiesoejkesje lea barkoedïrregh maanagïertebarkijidie jïh maanagïerten veeljemh jïh buerkiestimmieh. Jaepiesoejkesje maahta bïevnesh vedtedh maanagïerten pedagogeles barkoen bïjre åajvaladtjidaltesidie, maanagïerten laavenjostoeguejmide jïh jeatjah mah ïedtjh daejnie utnedh.</p>
<p>Stuvrije edtja barkoem juhtedh jaepiesoejkesjem darjodh. Maanagïerten ektiebarkoemoenehtse edtja jaepiesoejkesjem sjæjsjalidh. Jaepiesoejkesje edtja vuesiehtidh guktie maanagïerte sæjhta barkedh mieriesoejkesjen åssjelh jïh sisvege jïh maanagïerteaajhteren voenege sjïehtedimmide pedagogeles barkose darjodh. Jaepiesoejkesje edtja gaskem jeatjebh vuesehte guktie maanagïerte hoksine, stååkedimmine, skearkagimmine jïh lïerehtimmine barkedh. Daesnie tjuara aaj progresjovnem tjïelkeslaakan vuesiehtidh. Dïhte edtja våajnoes darjodh guktie maanah jïh eejhtegh meatan sjïdtedh soejkesjimmiebarkose jïh guktie maanagïerte dan pedagogeles barkoem vuarjasjidh. Dïhte edtja aaj våajnoes årrodh guktie maanagïerte orre maanajgujmie barkedh guktie dah åahpenieh jïh laavenjostoem jïh ektiedimmiem skuvline vaarjelidh.</p>
<p>Saemien maanagïertine jaepiesoejkesje edtja saemien biejjielåhkosne bigkedidh. Jaepiesoejkesje edtja vuesiehtidh guktie maanagïerte pedagogeles barkoem jaepien mietie jïh eatnemen jeatjahtehtemi mietie juhtedh.</p>
<p>Vuarjasjimmie Maanagïerte edtja jaabnan pedagogeles barkoem vuarjasjidh. Dïhte sæjhta jiehtedh dïhte edtja pedagogeles barkoem buerkiestidh, analyseradidh jïh toelhkestidh maanagïerten soejkesjistie, maanagïertelaaken jïh mieriesoejkesjen mietie. Vuarjasjimmiebarkoen åejvieåssjele lea vihtiestidh gaajhkh maanah åadtjoeh faaleldahkem mij lea maanagïertelaaken jïh mieriesoejkesjen mietie.</p>
<p>Vuarjasjimmiebarkoe edtja ussjedalleminie årrodh mij abpe barkoedåehkie meatan. Tjåenghkies ussjedallemh pedagogeles barkoen bïjre maehtieh barkijidie våaromem vedtedh gosse dah edtjieh soejkesjidh jïh tjïrrehtidh. Maahta aaj meatan gaahpode digkiedimmiem maanagïerten åssjelen, sisvegen jïh laaven-jassi bïjre. Faageles jïh etihkeles dåeriesmoerh edtjieh meatan vuarjasjimmiebarkosne. Daennie vuekine maehtieh barkijh lïeredh jïjtsh barkoste jïh lissiehtieh maanagïertem evtiedidh pedagogeles barkojne.</p>
<p>Maahtoe maanadåehkien jïh fïerhten maanan tråjjadimmien jïh gellielaaketjen evtiedimmien bïjre vihkeles gaajhkide maanide sjïehteladteme faalenassem vedtedh maanagïertelaaken jïh mieriesoejkesjen mietie. Maanan tråjjadimmie jïh gel ielaaketje evtiedimmie edtja dan gaavhtan juhtijen goerehtidh jïh vihtiestidh, man våarome maanan individuellen tsiehkijste jïh maahtoste maanan evtiedimmien jïh daerpiesvoeten bïjre. Maanan dååjremh jïh vuajnoeh edtjieh meatan vuarjasjimmievåaroemisnie.</p>
<p>Vihtiestimmie Vihtiestimmie barkiji barkoste vuesehte guktie barkijh berkieh krïevemh maanagïertelaakesne jïh mieriesoejkesjisnie illedh. Vihtiestimmie pedagogeles barkoste edtja meatan maanagïerten barkosne soejkesjidh, vuarjasjidh jïh pedagogeles barkoem evtiedidh. Vihtiestimmie pedagogeles barkoste maahta eejhtegidie, voenges byjresasse jïh tjïeltese maanagïerteåajvaladtjine bïevnesh vedtedh maam maanah dååjroeh, lierieh jïh darjoeh maanagïertesne, guktie maanagïerte krïevemh maanagïertelaakesne jïh mieriesoejkesjisnie illie.</p>
<p>Vuarjasjimmieh maanadåehkien jïh fïerhten maanan murriedimmien jïh gellielaaketje evtiedimmien bïjre edtja vihtiesovvedh gosse daarpesje maanadåahkan jïh fïerhten maanese sjïehtedamme faalenassem vedtedh. Daate maahta våaromem vedtedh pedagogeles barkoem sjïehtedidh jïh evtiedidh.</p>
<p>Maana reaktam åtna sov persovneles integriteetem vaarjelidh. Etihken perspektijve edtja dan gaavhtan våarome årrodh gosse maanadåehkiem jïh fïerhten maanam vihtiestidh. Edtja persovnebïevnesh gïetedidh persovnebïevneselaaken mietie. Gïetedimmie persovnebïevnesh lea gaajhkh mah maehtieh akten aktegsalmetjasse ektiedidh gaajhkh bïevnesh jïh vuarjasjimmieh mah tjöönghkieh, tjaalasuvvieh, ektiedieh, vöörhkieh jïh juekieh. Jis maanagïerte edtja persovne-bïevnesh maanan bïjre juekedh mubpide instanside jïh ij leah laakehjemmelen mietie eejtegh tjuerieh dïsse jååhkesjidh. Krïeveme jååhkesjimmien bïjre eejhtegijstie ij leah daerpies gosse barkijh persovnebïevnesh maanavaarjelimmine juekedh guktie bievnemedïedtem maanagïertelaaken § 22 illedh.</p>
<p>Eejhtegh reaktam utnieh vihtiestimmieh dej maanaj bïjre vuejnedh jïh åadtjodh, jïh båajhtoeh bïevnesh staeriedidh jallh sliejhtedh.</p>
<p>Åålmehpedagogeles faalenassem sjïehteladta maanide mah lissiedåarjoem daarpesjieh Maanagïerte edtja dïhte åålmehpedagogeles faalenassem sjïehtedidh maanaj daerpiesvoeti jïh nuepiej mietie, aaj gosse naan maanah daerpiesvoetem lissiedåarjoem guhkebe jallh åeniehkåbpoe boelhkesne. Maanagïerte edtja aaj hoksedh maanah gïeh lissiedåarjoem daarpesjieh, aareh åadtjoeh dam sosijaale, pedagogeles jïh/jallh fysiske sjïehteladtemem mij lea daerpies maanese feerhmeles jïh seammavyörtegs faalenassem vedtedh. Edtja sjïehteladtemem barkoen mietie vuarjasjidh jïh sjïehtedidh maanan daerpiesvoeten jïh evtiedimmien mietie.</p>
<p>Feerhmeme maanagïertesne aaj lea sjïehteladtemen bïjre sosijaale ektievoetese. Maanagïerten sisvege tjuara soptsestidh vuekine mesnie ovmessie maanah maehtieh meatan årrodh dej jïjtse daerpiesvoetijste jïh tsiehkijste. Maanagïerten vihkeles sosialiseeremesij ie lea stååkedimmie. Naan maanide mahte aareh pryj eme sæjhta jiehtedh barkijh sjïere ulmide jïh öörneginie – åeniehkåbpoe jal h guhkebe boelhkine – berkieh maanam ektievoetese feerhmedh mij mïelem vadta.</p>
<p>Jis sjïeke gååvnese vïenhtedh maanan daerpiesvoetem ij maehtieh åålmehpedagogeles faalenassine gaptjedh, maanagïerte edtja eejhtegidie bïevnedh reaktan bïjre krïevedh maehteles vuarjasjimmiem jis maana daerpiesvoetem åtna sjïerepedagogeles viehkine.</p>
<p>Maanagïerte edtja gorredidh maanah mah åadtjoeh sjïerepedagogeles viehkiem feerhmeles maanadåahkan jïh åålmehpedagogeles faalenassesne. 8. Maanagïerten barkoevuekieh</p>
<p>Barkoevuekieh edtjieh maanaj daerpiesvoetem hokse jïh stååkedimmie gorredidh, lïerehtimmiem jïh skearkagimmiem evtiedidh jïh maanide nuepiem vedtedh meatan årrodh. Barkijh edtjieh ovmessie barkoevuekieh nuhtjedh, jïh dah edtjieh fïerhten maanese, maanadåahkan jïh voenges byjresasse sjïehtesovvedh. Veeljeme barkoevuekijste nuepieh vedtedh maanagïerten sisvege gieltegs jïh jeerehts sjïdtedh. Barkoevuekieh maehtieh meatan årrodh ïedtjem, madtjeldehtemem jïh eadtjohkevoetem sjugniedidh jïh nuepiem vedtedh orre dååjresh jïh dååjrehtimmieh maanagïertese buektedh.</p>
<p type="listitem">Barkijh edtjieh</p>
<p type="listitem">maanaj dååjrehtimmine, ïedtjine, vuajnojne jïh skraejrine aelkedh maanagïerten biejjieladtje barkosne jïh gosse edtjieh teemah jïh prosjeekth veeljedh jïh  tjïrrehtidh</p>
<p type="listitem">kreativiteeten jïh stååkedimmien nïlle bigkedh jïh sïjhtedh improviseradidh  jïh baajedh maanah meatan årrodh</p>
<p type="listitem">faahketji jïh soejkesjamme darjomi gaskem målsoelidh</p>
<p type="listitem">skreejredh maanaj åssjaldahkh jïh vuekiem gihtjedh, dååjresh ohtsedidh, skraejriem vaeltedh jïh orre laavenjassh haalvedh</p>
<p type="listitem">maanide vedtedh jeerehts dååjresh jïh nuepieh ovmessie vuekine soptsestidh</p>
<p type="listitem">dåeresthfaageles jïh ållesth barkedh jïh dah ovmessie biehkieh  mieriesoejkesjisnie ektievoetesne vuejnedh</p>
<p type="listitem">voenges byjresem jïh voenges tsiehkieh feerhmedh gosse darjomh  soejkesjidh jïh tjïrrehtidh</p>
<p type="listitem">jaabnan vuarjasjidh jis veeljemh barkoevuekijste lea meatan  mieriesoejkesjem realiseradidh</p>
<p>Progresjovne Progresjovne maanagïertesne lea gaajhkh maanah edtjieh evtiesovvedh, lïeredh jïh evtiedidh. Gaajhkh maanah edtjieh progresjovnem dååjredh maanagïerten sisvegisnie, jïh maanagïerte edtja sjïehteladtedh gaajhkh maanah gaajhkene aalteredåehkine edtjieh jeerehts stååkedimmie-, darjome- jïh lïerehtimmienuepieh. Barkijh edtjieh maanaj ïedtjh væjranidh jïh dej nïlle bigkedidh jïh maanide vedtedh ovmessie dååjresh jïh dååjrehtimmieh. Maanagïerte edtja progresjovnese sjïehteladtedh gosse pedagogeles sisvegem, barkoevuekieh, stååkedimmieh, materijaalh veeljedh jïh fysiske byjresem hammoedidh. Maanah edtjieh haestemh åadtjodh dej dååjresi, ïedtji, maahtoej jïh maehtelesvoeti mietie.</p>
<p type="listitem">Barkijh edtjieh</p>
<p type="listitem">vueptiestidh, dåeriedidh jïh væjranidh mah maanah joe ïedtjh utnieh</p>
<p type="listitem">progresjovnem maanagïerten sisvegisnie soejkesjidh jïh sjïehteladtedh  gaajhkh maanide</p>
<p type="listitem">meatan årrodh guktie maanah åadtjoeh haalvemedååjresh jïh seamma  tïjjen maam akt mij ïedtjem utnieh</p>
<p type="listitem">sjïerelohkemem, vueptiestimmiem jïh damtijimmiem sjïehteladtedh  maanagïerten sisvegisnie jïh barkoevuekine</p>
<p type="listitem">orre perspektijvh vuesiehtidh jïh orre dååjresh jïh dååjrehtimmieh  sjïehteladtedh</p>
<p type="listitem">progresjovnem hoksedh voerkes åtnoem materijaaleste, gærjijste, gaevnijste, dïrregijstie jïh tjåenijste årrodh jïh daejtie maanaj mïeresne utnedh</p>
<p>Maanagïerten digitaale praksise Maanagïerten digitaale praksise edtja meatan årrodh maanaj stååkedæmman, kreativiteetese jïh lïeremasse. Gosse digitaale dïrregh pedagogeles barkosne åtna edtja dïhte maanaj lïerehtimmieprosesside dåarjodh jïh lissiehtidh mieriesoejkesjen njoelkedassh dievhtedh ræjhkoes jïh gellielaaketje lïerehtimmiebyjrese gaajhkide maanide. Gosse digitaale dïrregh nuhtjieh edtjieh barkijh eadtjohke årrodh maanajgujmie. Seamma aejkien edtja digitaale dïrregidie nuhtjedh eensilaakan jïh ij jeenjemes barkoevuekine. Maanagïerte edtja digitaale dööpmemefaamoem utnedh jïh lissehte maanah aelkieh etihken goerkesem evtiedidh digitaale medijidie gaaredamme.</p>
<p type="listitem">Barkijh edtjieh</p>
<p type="listitem">digitaale dööpmemefaamoem vuesiehtidh gosse bïevnesh ohtsedidh,  voerkes årrodh maadthdarjomereaktam jïh gaaltijelaejhtemh jïh maanaj  persovnevaarjelimmiem gorredidh</p>
<p type="listitem">sjïehteladtedh guktie maanah goerehtieh, stååkedieh, lierieh jïh jïjtje  maam akt sjugniedieh digitaale vuekine</p>
<p type="listitem">relevansem jïh sjïehtelesvoetem vuarjasjidh jïh maanaj medijeåtnosne  meatan årrodh</p>
<p type="listitem">kreatijve jïh skaepiedihks åtnoem goerehtidh digitaale dïrregijstie maanaj ektesne9. Maanagïerten faagesuerkieh</p>
<p>Faagesuerkieh suerkide vuesiehtieh mej leah ïedtjh jïh jïjtseaarvoe maanide maanagïerteaalterinie, jïh edtjieh meatan murriedimmiem, gellielaaketje evtiedimmiem jïh healsoem evtiedidh. Maanagïerte edtja faagesuerkide ektesne vuejnedh, jïh gaajhkh faagesuerkieh edtjieh akte tjïelke bielie maanagïerten sisvegistie årrodh. Saemien maanagïertine edtja barkoe faagesuerkiejgujmie aelkedh saemien gïeline, kultuvrine jïh aerpievuekiemaahtojne.</p>
<p>Maanagïerten aarvoevåarome jïh åssjele edtjieh otnjegem barkose vuesiehtidh jïh barkoem faagesuerkiejgujmie vååjnesasse båata jïh maanaj reaktam meatan årrodh vaarjelidh. Maanaj stååkedimmie lea vihkeles våarome barkojne faagesuerkine. Maanagïerte edtja aelkedh maanaj eadtjohkevoetine jïh dåarjojne guktie dah tuhtjieh dah mïelem utnieh barkoen faagesuerkiej bïjre maehtieh dååjredh goh vihkeles jïh luste bieliem maanaj aarkebiejjeste. Maanaj ïedtjh faagesuerkide edtja eevtjedh jïh maanagïerte edtja meatan lïerehtimmie ektievoetem sjugniedidh mij ovmessie vuajnoeh jïh våajnoeh viertiedidh. Maanah edtjieh maahtoem jïh maehtelesvoetide evtiedidh gaajhkene faagesuerkine funterdimmien, goerehtimmien jïh skaepiedihks darjomi tjïrrh. Maanagïerte edtja ovmessie materijaalh jïh tjåenieh, teknologijh jïh digitaale dïrregh, spïelh, gærjah jïh musihkh barkosne faagesuerkiejgujmie utnedh. Faagesuerkieh leah mahte dah seamma mah maanah maanagïerten mænngan skuvlesne faagine dåastodh.</p>
<p>Govlesadteme, gïele jïh teekste Barkoen tjïrrh faagesuerkine edtja maanagïerte meatan maanah åadtjoeh daej gïelegoerkesem, gïelemaahtoem jïh gellievoeten govlesadtemevuekieh goe-rehtidh jïh evtiedidh. Maanagïertesne edtjieh maanah ovmessie gïelh, gïelehammoeh jïh smaarehtjïerth dåastodh rijmi, raajroej, laavlomi, litteratuvri jïh tjaalegi tjïrrh daaletjen jïh dovletjen. Maanagïerte edtja meatan maanah gïeline, symboligujmie jïh tjaaleginie stååkedidh jïh gïeleldh tjetskehkevoetem, goerkesem jïh evtiedimmiem eevtjedh.</p>
<p>Maanagïertesne edtjieh maanah nuepiem åadtjodh ovmessie leerehtimmievuekieh dååjredh tjaalegijstie jïh soptsesijstie, mah gaaltijinie estetihkeles dååjresidie, maahtose, ussjedallemidie jïh dåastoemidie gïeline jïh kultuvrine. Barkijh edtjieh bööredh dovne njaalmeldh jïh tjaaleldh gïelem goerehtidh.</p>
<p type="listitem">Barkoen tjïrrh govlesadteminie, gïeline jïh teekstigujmie edtja maanagïerte  meatan årrodh guktie maanah</p>
<p type="listitem">Jïjtsh domtesh, åssjaldahkh, vuajnoeh jïh dååjresh buektieh ovmessie vuekine</p>
<p type="listitem">gïelem utnedh gosse ektiedimmieh sjugniedieh, stååkedieh jïh dïrreginie ovvaantoeh luetieh</p>
<p type="listitem">dej dïejvesegoerkesem vijriedieh jïh jeerehts baakoeveahkam nuhtjieh</p>
<p type="listitem">baakojne, tjoejenassine, rijmine jïh raajroejgujmie stååkedieh, improviseradieh jïh voejhkelieh</p>
<p type="listitem">gel ievoeten heamturh, soptsesh, vaajesh jïh soptsestimmiehammoeh dåastoeh</p>
<p type="listitem">tjetskehkevoetem jïh aavoem dååjroeh reegkesgïelelohkeminie, soptsesteminie, laavloeminie jïh soptsestalleminie</p>
<p type="listitem">ovmessie tjaaleldhgïelehammoeh goerehtieh jïh dåårjehtieh goh  låssastjaeleme, guvviedimmie jïh bokstaavh, lohkeme- jïh tjaelemedarjomi  tjïrrh</p>
<p type="listitem">Barkijh edtjieh</p>
<p type="listitem">jeerehts gïelebyjresem sjugniedidh gusnie maanah nuepiem åadtjoeh  aavoedidh gåessie mubpiejgujmie gïelem nuhtjieh jïh govlesedtieh</p>
<p type="listitem">gïeleldh jïh kultuvredh gellievoetem vååjnesasse bïejedh, maanaj ovmessie kulturellen hammoeh jïh identiteeth dåarjodh jïh gellievoetem evtiedidh  govlesadtemisnie, gïeligujmie jïh jeatjah hammojne</p>
<p type="listitem">ovmessie soptsestallemidie bööredh gusnie maanah nuepiem åadtjoeh soptsestidh, funterdidh, ussjedidh jïh gihtjedh</p>
<p type="listitem">maanide madtjeldehtedh hæhtadidh jïh gïeline, tjoejine, rijmine jïh  jievkehtimmine stååkedidh</p>
<p type="listitem">maanaj stååkedimmiem jïh goerehtimmiem tjaaleldhgïeleste dåarjodh</p>
<p type="listitem">jeerehts buektemehammoeh nuhtjedh jïh gellieh gærjah, laavlomh, guvvieh jïh hammoeh faaledh</p>
<p type="listitem">gïeleskreejreme darjomh sjugniedidh gusnie gaajhkh maanah maehtieh meatan årrodh</p>
<p>Kråahpe, svihtjeme, beapmoeh jïh healsoe Joe aareh aalterisnie viesjieh jïh dahkoevuekieh sjïdtin hammoedamme. Buerie viesjieh mah maanagïerteaalterisnie åådtje, maehtieh abpe jieleden utnedh. Maanagïerte edtja sjïehteladtedh guktie gaajhkh maanah åadtjoeh svihtjemeaavoem, beapmoeaavoem jïh beapmoeaerpievuekiem, mentaalen jïh sosijaalen murriedimmiem jïh fysiske jïh psykiske healsoem dååjredh. Maanah edtjieh darjoemidie feerhmesovvedh gusnie dah åadtjoeh svihtjedh, stååkedidh jïh sosijaale vuekine ektiedidh jïh skraejriem jïh haalvemem dååjredh dej jïjtsh nuepiej mietie. Maanagïerte edtja viehkiehtidh maana sov kråahpine åehpies sjædta jïh voerkes jïjtse jïh mubpiej raasth sjædta.</p>
<p>Barkoen tjïrrh faagesuerkine maanah edtjieh nuepiem åadtjodh saansedh, dååjredh, stååkedidh, lïerehtidh jïh sjugniedidh kråahpine våaroeminie. Gåessie dah meatan beapmoeh- jïh byöpmedimmiedarjoeminie maanah skreejresuvvieh aejlies beapmoeh byöpmedidh jïh goerkesem åadtjoeh guktie aejlies beapmojne maahta aejlies healsoem sjïdtedh.</p>
<p type="listitem">Barkoen tjïrrh kråahpine, svihtjeminie, beapmojne jïh healsojne maanagïerte  edtja meatan årrodh maanah</p>
<p type="listitem">murriedimmiem, aavoem jïh haalvemem dååjroeh gellielaaketje svihtjemedåå-jresinie, ålkone jïh gåetien sisnie jaepien tjïrrh</p>
<p type="listitem">jïjtse daerpiesvoeth demtieh, åadtjoeh almetjekråahpem damtedh jïh buerie viesjieh evtiedidh hygijeenine jïh jeerehts beapmojne</p>
<p type="listitem">motorihken maehtelesvoeth, koordinasjovnem, kråahpehaalvemem jïh  fysiske jïjtsevoeth evtiedieh</p>
<p type="listitem">dååjroeh vuarjasjidh jïh haesteme stååkedimmiem haalvedh kråahpen  haestemi tjïrrh</p>
<p type="listitem">jïjtse kråahpine jearsoes sjidtieh, åadtjoeh positijve vuajnoeh jïjtsistie jïh jïjtse domtesinie åehpies sjidtieh</p>
<p type="listitem">raasth tseegkieh jïjtse kråahpine jïh mubpiej raasth krööhkestieh</p>
<p type="listitem">åadtjoeh daejredh gustie beapmoeh båetieh, guktie beapmoeh dorjehtidh jïh guktie beapmoeh maalestahkem sjidtieh</p>
<p type="listitem">Barkijh edtjieh</p>
<p type="listitem">eadtjohke jïh stïeresne årrodh, maanide dåarjoehtidh jïh haestedh jeerehts kråahpen stååkedimmide jïh maanan haalvemem jååhkesjidh</p>
<p type="listitem">meatan årrodh guktie maanah åadtjoeh buerie viesjieh, vuajnoeh jïh  maahtoeh beapmoej, hygijeenen, darjomi jïh lïegkedimmien bïjre</p>
<p type="listitem">maanide vedtedh jeerehts jïh haalveme svihtjemebyjresh, mïeledååjresh jïh kråahpen stååkedimmieh ålkone jïh gåetien sisnie, dovne maanagïertedajven  ålkoelisnie jïh sisnjelen</p>
<p type="listitem">meatan årrodh maanah voerkes ektiedimmiem evtiedidh reakta jïjtse  kråahpen bïjre nænnoestidh jïh mubpiej raastide krööhkestidh</p>
<p type="listitem">beapmoeh jïh jurjiehtimmieh sjïehteladtedh guktie dah maanah aavoedieh, meatan årroeh, soptsestellieh jïh ektievoetem demtieh gosse byöpmedieh</p>
<p type="listitem">nasjonaale njoelkedassine mietie barkedh healsoeevtiedimmie jïh heerre-dimmien råajvarimmide mah maanaj bïjre</p>
<p>Kåanste, kultuvre jïh kreativiteete Dååjresh kåanstine jïh kultuvrine maanagïertesne maehtieh betnie årrodh ektievoeten åvteste, meatan årrodh jïh jïjtse skaepiedihks barkoen åvteste. Maanagïertesne maanah edtjieh åadtjodh estetihken dååjresh kåanstine jïh kultuvrine ovmessie hammojne jïh vuekine öörnedamme mah maanide nuepieh vedtedh goerehtidh, gïehtjedidh jïh progresjovnem åadtjodh. Edtja maanide dåarjoehtidh eadtjohke årrodh jïh dej jïjtse kåanste jïh kulturelle darjomh darjodh. Maanagïerte edtja ektievoetem jïh kreativiteetem sjïehteladtedh gosse viehkehte maanah åadtjoeh ektesne årrodh jïh kåansten jïh kulturellen darjomh darjodh.</p>
<p>Faagesuerkesne guvviekåanste jïh kåanstevytnesjimmie, musihke, daanhtsome, draama, gïele, litteratuvre, filme, arkitektuvre jïh designe. Maanagïerte edtja maanide viehkiehtidh ovmessie kåansten jïh kulturellen vuesiehtimmieh gaavnedidh mah gellievoeten siebriedahkem jïh ovmessie tïjjelåhkoeh vuesiehtieh. Barkosne faagesuerkine barkijh edtjieh maanaj tjetskehkevoetem skreejredh, dej goerkesem væjranidh jïh dejtie viehkehte ussjedidh, goerehtidh, voejhkelidh jïh pryövedh. Maanagïerte tjuara maanaj kreatijveles prosessh jïh vuajnoeh sjïehteladtedh jïh evtiedidh.</p>
<p type="listitem">Barkoen tjïrrh kåanstine, kultuvrine jïh kreativiteetine edtja maanagïerte   meatan årrodh maanah</p>
<p type="listitem">aath, rommh jïh materijaalh utnieh mah dej stååkeden jïh estetihken  vuajnoehammojde dåarjoehtidh</p>
<p type="listitem">fantasijem, kreatijven funterdimmiem jïh sjugniedimmieaavoem utniehtieh</p>
<p type="listitem">domtesinie jïh vuajnojne berkieh gosse kåanstem, kultuvrem jïh estetihkem gaavnedieh skaepiedihks barkoen tjïrrh ålkone jïh gåetien sisnie</p>
<p type="listitem">gellievoetem kåansten jïh kulturellen vuekieh gaavnedieh jïh goerehtieh  jïh meatan årrodh kåanste- jïh kultuvredååjresinie mubpiejgujmie</p>
<p type="listitem">ovmessie teknihkh, materijaalh, dïrregh jïh teknologijh nuhtjieh gosse  estetihken vuekine berkieh</p>
<p type="listitem">aavoedieh jïh madtjeles årroeh jïjtse kulturellen våarome</p>
<p type="listitem">Barkijh edtjieh</p>
<p type="listitem">maanajgujmie soptsestal edh daej jïh mubpiej kåanste- jïh kulturel evuekien bïjre</p>
<p type="listitem">rommem vedtedh, dåarjodh jïh ræjhkoesvoetem buektedh maanaj gïetedæm-man gosse dah leah kåanstem jïh kultuvrem gaavnedamme</p>
<p type="listitem">maanaj jïjtse aerpievuekiekultuvrem jïh maanakultuvrem goltelidh,  jååhkesjidh jïh dåastoehtidh</p>
<p type="listitem">maanaj ovmessie kulturellen vuesiehtimmieh goltelidh jïh vueptiestidh, dej vuesiehtimmiehammoeh krööhkestidh jïh læstoem skreejredh vijriegåbpoe  goerehtidh dejtie estetihken suerkide</p>
<p type="listitem">maanide skreejredh musihken, daanhtsoen, draaman jïh jeatjah skaepiedihks dorjesi tjïrrh dej vuajnoeh buektedh jïh dejtie nuepiem vedtedh ovmessie  jeerehts vuesiehtimmiehammoeh evtiedidh</p>
<p type="listitem">våajnoes darjodh jïh estetihken dimensjovnh maanagïerten sisnjelds- jïh ålkoerommine sjugniedidh</p>
<p type="listitem">maanide nuepiem vedtedh åehpies sjïdtedh gellievoeten aerpievuekieh jïh kåanste- jïh kulturellevuekieh dovletjen jïh daaletjen</p>
<p type="listitem">meatan årrodh kulturellen gellievoete ræjhkoesvoetem sjædta abpe  maanadåahkan</p>
<p>Eatneme, byjrese jïh teknologije Dååjresh jïh dååjrehtimmieh eatnamisnie maehtieh goerkesem evtiedidh eatnemen jïjtsevoetine jïh maanaj læstoem eatnemevierhtide vaarjelidh, biologijen gellievoetem gorredidh jïh meatan årrodh tjïrkes evtiedæmman. Maanagïerte edtja viehkiehtidh maanah eatnemem lyjhkoeh jïh dååjresh åadtjoeh eatnamisnie guktie dah eah tjaajenh jïh maehtieh eatnamisnie årrodh jaepieboelhki mietie.</p>
<p>Maanagïerte edtja sjïehteladtedh maanah maehtieh gellievoetem eatnemedååjresistie åadtjodh jïh eatnemem dååjredh sijjiem gusnie stååkedieh jïh lïerehtieh. Maanagïerte edtja sjïehteladtedh maanah maehtieh tjetskehke årrodh eatnememaahtoej fenomeenh, eatnaminie ektiedidh jïh dååjresh teknologijine jïh dïrreginie åadtjodh.</p>
<p type="listitem">Barkoen tjïrrh eatnaminie, byjresinie jïh teknologijine maanagïerte edtja  viehkiehtidh maanah</p>
<p type="listitem">eatnemem jïh eatnemen gellievoetem dååjroeh jïh goerehtieh</p>
<p type="listitem">buerie dååjresh åadtjoeh ålkone årrodh abpe jaepesne</p>
<p type="listitem">eatnemefenomeenh jïh fysiske laakh dååjroeh, goerehtieh jïh voejhkelieh</p>
<p type="listitem">eatnemen jïh monnehke evtiedimmien bïjre maehtelesvoetem åadtjoeh, eatnamistie lïerehtieh jïh seahkarimmiem evtiedieh jïh aelkieh guarkedh   guktie dah maehtieh eatnemem gorredidh</p>
<p type="listitem">dyjri jïh dyjrejieledi bïjre maehtelesvoetem åadtjoeh</p>
<p type="listitem">konstruksjovnh ovmessie ïebneste darjoeh jïh nuepieh dïrreginie jïh  teknologijine goerehtieh</p>
<p type="listitem">almetjen jieledesyklusem aelkedh damtedh</p>
<p type="listitem">Barkijh edtjieh</p>
<p type="listitem">gellievoeten eatnemedååjresh sjïehteladtedh jïh eatnemem nuhtjedh sijjine gusnie stååkedieh, ussjedieh, goerehtieh jïh lïerehtieh</p>
<p type="listitem">maanide tïjjem jïh nuepiem vedtedh gihtjedh, ussjedidh jïh jïjtje buerkiestidh dåeriesmoerh, jïh soptsestal edh dan bïjre mah dah dååjreme jïh dååjrehtamme</p>
<p type="listitem">eatnemefenomeenh våajnoes darjodh jïh maanaj ektesne ussjedidh  ektievoeti bïjre eatnamisnie</p>
<p type="listitem">teknologijem jïh eatnemefenomeenh goerehtidh jïh haarjanidh maanaj  ektesne</p>
<p>Låhkoe, romme jïh hammoe Faagesuerkie lea vueptiestidh, goerehtidh, öörnegh sjugniedidh jïh maanide viehkehte ektievoeth eatnamisnie, siebriedahkesne jïh universisnie guarkedh. Maanagïerte edtja ektievoeth våajnoes darjodh jïh sjïehteladtedh maanah maehtieh matematihkem goerehtidh jïh vueptiestidh aarkebiejjesne, teknologijesne, eatnamisnie, kåanstesne jïh kultuvresne jïh jïjtje kreatijven jïh sjugniedihks årrodh. Faagesuerkien barkoe edtja maanaj åssjelh, tjetskehkevoetem jïh skraejriem skreejredh dåeriesmoeride gïetedidh.</p>
<p>Faagesuerkesne stååkeden jïh goerehten barkoem feerhmie viertiestidh, veesmedh, öörnedh, orienteradidh, visualiseradidh, hammoeh, mallh, taallh, ryöknedh jïh mööledh. Dïhte aaj dan bïjre gihtjedh, ussjedidh, argumenteradidh jïh vaestiedassh ohtsedidh.</p>
<p type="listitem">Barkoen tjïrrh låhkojne, rommine jïh hammojne edtja maanagïerte meatan  årrodh maanah</p>
<p type="listitem">matematihken ektievoeth vueptiestieh jïh ussjedieh</p>
<p type="listitem">goerkesem evtiedieh maadth-matematihken dïejvesidie</p>
<p type="listitem">taalline, låhkojne jïh ryökneminie stååkedieh jïh haarjanieh</p>
<p type="listitem">stoeredahkh sijjen byjresinie dååjroeh jïh daejtie viertiestieh</p>
<p type="listitem">kråahpem jïh saanside nuhtjieh guktie rommegoerkesem evtiedieh</p>
<p type="listitem">hammoej jïjtsevoeth goerehtieh jïh vueptiestieh jïh daejtie veesmieh  ovmessie vuekiejgujmie</p>
<p type="listitem">matematihken dåeriesmoeri gaaredimmieh goerehtieh jïh dåårjehtieh jïh matematihkeaavoem dååjroeh</p>
<p type="listitem">Barkijh edtjieh</p>
<p type="listitem">matematihken dïejvesh nuhtjedh ussjedihks jïh eadtjohkelaakan aarkebiejjesne</p>
<p type="listitem">gærjah, spïelh, musihkh, digitaale dïrregh, eatnemen ïebnh, gaevnieh jïh tjåenieh nuhtjedh guktie maanide matematihken ussjedæmman skreejredh</p>
<p type="listitem">nænnoestidh maanaj tjetskehkevoetem, matematihkeaavoem jïh ïedtjh  matematihken ektievoetide våaroeminie maanaj vuajnoehammojne</p>
<p type="listitem">matematihken dååjresidie sjïehteladtedh maanaj stååkedimmiem jïh  aarkebiejjiem nænnoestehtedh matematihken åssjelinie jïh goerehtamme  soptsestalleminie</p>
<p type="listitem">dåarjoehtidh jïh skreejredh maanaj maehtelesvoetem jïh gaarsjevoetem dåeriesmoeride gaaredidh</p>
<p>Etihke, religijovne jïh filosofije Etihke, religijovne jïh filosofije leah meatan vuekieh hammoedidh guktie mijjieh veartenem jïh almetjh vueptiestibie jïh vierhtieh, normh jïh vuajnoeh tsevtsieh. Faagesuerkie sjïere vuepteste maanagïerten siebriedahkemandaatem jïh vierhtievåaromem siebriedahkesne jieledevåajnoegellievoeteste tsevtseme.</p>
<p>Maanagïerte edtja maanide viehkiehtidh maehtelesvoetem åadtjoeh soptsesi, aerpievuekiej, vierhtiej jïh aejliesbiejjiej bïjre ovmessie religijovnine jïh jieledevuajnojne jïh maanah edtjieh dååjredh kulturellen vuajnoeh jïjtsevierhtem utnieh. Maanagïerte edtja ïedtjh skaepiedidh siebriedahken gellievoeten åvtese jïh goerkesem jeatjah almetjh jieledeveartenen jïh jieledevuekien bïjre. Gosse soptsestellieh jïh ussjedieh eksistensijellen, etihken jïh filosofijen gyhtjelassi bïjre maanah edtjieh nuepiem åadtjodh jïjtje gyhtjelassh gihtjedh, mubpide goltelieh, ussjedieh jïh vaestiedassh gaavnedieh. Naemhtie edtja maanagïerte meatan årrodh våaromem bïejedh laejhteme ussjedæmman jïh dööpmemefaamose.</p>
<p type="listitem">Barkoen tjirrh etihkine, religijovnine jïh filosofijine maanagïerte edtja   viehkiehtidh maanah</p>
<p type="listitem">åadtjoeh daejredh våaromen vierhtieh kristeles jïh humanistihken aerpie  jïh aerpievuekie jïh åehpies sjidtieh religijovnine jïh jieledevuajnoeh mah  maanagïertesne gååvnesieh</p>
<p type="listitem">eksistensijellen, etihken jïh filosofijen gyhtjelassh goerehtieh jïh ussjedieh</p>
<p type="listitem">åadtjoeh daejredh, guarkedh jïh ussjedidh våaromen normi jïh vierhtiej bïjre</p>
<p type="listitem">åadtjoeh goerkesem gellie ovmessie vuekieh gååvnesieh guarkedh jïh  ektesne jieledh</p>
<p type="listitem">ïedtjem jïh seahkarimmiem evtiedieh sinsitniem jïh vierhtiem guarkoeh seammavoeten jïh joekehtsi ektievoetesne</p>
<p type="listitem">Barkijh edtjieh</p>
<p type="listitem">soptsesh buektedh jïh rommem skaepiedidh maanaj dååjresidie, soptse-stallemidie, dåårjehtimmide jïh åssjaldahkide religijovnen, jieledevuajnoen,  etihken jïh eksistensijellen teemaj bïjre</p>
<p type="listitem">eksistensijellen, etihken, religijovnen, jieledevuekiej jïh filosofijen gyhtjelassh goerehtidh jïh ussjedidh maanaj ektesne</p>
<p type="listitem">meatan årrodh maanaj goerkesadtemem ïedtjh jïh seahkarimmiem sinsæt-nan jïh almetjidie ovmessie kulturellen, religijovnen jallh jieledevuajnoen   ektievoetine</p>
<p type="listitem">maanide vedtedh daajroem mïerhkebiejjiej, aejliesbiejjiej jïh aerpievuekiej bïjre, kristeles kultuvreaerpievuekesne jïh jeatjah religijovnine jïh  jieledevuajnoeh  mah leah maanagïertesne</p>
<p type="listitem">maanajgujmie soptsestalledh religijovnen jïh kulturellen vuajnoeh jïh voerkes årrodh guktie jïjtje meatan maehtieh maanaj åssjaldahkide dåarjoehtidh jïh  væjranidh</p>
<p type="listitem">aarkebiejjien vierhtie-ovvaantoeh identifijeradidh, vierhtieprioriteradimmieh ussjedidh jïh vuajnoeh jïh voerkes ektievoetem utnedh guktie dah vååjnesasse  båetieh barkosne maanajgujmie</p>
<p>Voenges byjrese jïh siebriedahke Maanaj laavenjostoe maanagïerten aarkebiejjiejieliemisnie våaromem beaja vijrebe vååjnoe jïh dååjresh meatan årrodh demokrateles siebriedahkesne. Goerehtimmien, dååjresi jïh dååjrehtimmiej tjïrrh edtja maanagïerte meatan årrodh maanah dej jïjtse voenges byjresem, siebriedahkem jïh veartenem åahpenieh.</p>
<p>Maanagïerte edtja maahtoem jïh dååjrehtimmieh lissiehtidh voenges aerpievuekiej, siebriedahkeinstitusjovni jïh barkoej bïjre juktie maanah maehtieh ektievoetem dååjredh voenges byjresasse. Kulturellen gellievoetem, ovmessie jielemevuekieh jïh ovmessie fuelhkiehammoeh lea bielie faagesuerkeste. Stååkedimmien jïh jeerehts darjomi tjïrrh edtjieh maanah dååjredh goltelidh, rååresjidh jïh digkiedidh jïh aelkedh maahtoem åadtjodh almetjereaktaj bïjre.</p>
<p>Faagesuerkie edtja maahtoem feerhmedh saemien gïelen, kultuvren jïh aerpievuekien bïjre jïh maahtoem nasjonaale unnebelåhkoej bïjre. Dåehkieh mah guhkiem laantesne orreme lea nasjonaale unnebelåhkoeh. Nöörjesne dah leah kveenh/nöörjensåevmieh, judarh, skåajjesåevmieh, romh jïh romanalmetjh/ taaterh.</p>
<p type="listitem">Barkoen tjïrrh voenges byjresinie jïh siebriedahkine maanagïerte edtja   lissiehtidh maanah</p>
<p type="listitem">madtjeldehtedh dej jïjtse aarkebiejjien meatan årrodh jïh jearsoesvoetem evtiedidh siebriedahkesne meatan årrodh</p>
<p type="listitem">dååjroeh gaajhkh haestemh åadtjoeh jïh seamma nuepieh meatan årrodh</p>
<p type="listitem">ovmessie dajvh goerehtieh, institusjovnh jïh sijjieh voengen byjresisnie  åahpenieh jïh lierieh orienteradidh jïh jearsoeslaakan feeledh</p>
<p type="listitem">voenges histovrijem jïh voenges aerpievuekieh åahpenieh</p>
<p type="listitem">ovmessie aerpievuekieh, jieledevuekieh jïh fuelhkiehammoeh åahpenieh</p>
<p type="listitem">åahpenieh saemieh leah Nöörjen aalkoealmetje, jïh maahtoem saemien kultuvren bïjre åadtjoeh</p>
<p type="listitem">maahtoem åadtjoeh nasjonaale unnebelåhkoej bïjre</p>
<p type="listitem">Barkijh edtjieh</p>
<p type="listitem">gorredidh maanah dååjroeh dej veeljemh jïh dahkoeh maehtieh tsiehkiem tsevtsedh dovne jïjtsasse jïh mubpide</p>
<p type="listitem">maanide åahpenidh almetjidie, sijjide jïh siebriedahkeinstitusjovnide voenges byjresisnie guktie ektievoetem skaepiedidh jïh maanide viehkiehtidh orienteradidh jïh jearsoeslaakan vuelkedh</p>
<p type="listitem">maanide seamma nuepieh vedtedh, mïrrestallemem evtiedidh jïh  s ïerredimmiem, vaanesovmh, stereotypijh jïh rasismem vuastalidh</p>
<p type="listitem">maanide goerkesem vedtedh siebriedahke jeatjahtahta, jïh dah leah meatan histovrijen, daaletjen jïh båetije biejjiej ektievoetesne</p>
<p type="listitem">maanide viehkiehtidh saemien kultuvrine jïh jielemevuekine åahpenidh jïh saemien perspektijve mïerhkebiejjide jïh aarkebiejjien jieliemasse, kåanstese  jïh kultuvrese jïh beapmoeaerpievuakan ektiedamme</p>
<p type="listitem">maanide maahtoem vedtedh, guktie dah aelkieh daejredh mij almetjereaktah lea jïh sjïere mij maanakonvensjovne lea</p>
</body></document>

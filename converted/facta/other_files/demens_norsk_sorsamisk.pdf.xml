<document xml:lang="sma" id="no_id">
  <header>
    <title>Demense</title>
    <genre code="facta"/>
    <author>
      <unknown/>
    </author>
    <wordcount>1462</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://nasjonalforeningen.no/contentassets/f5158521c09c4928859d20749b00026f/fakta-om-demens_norsk_sorsamisk_low.pdf</origFileName>
    <parallel_text xml:lang="nob" location="demens_nob.txt"/>
    <parallel_text xml:lang="sme" location="demens_sme.txt"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">Demense</em> </p>
    <p>Daan biejjien 71.000 almetjh demensine Nöörjesne, jïh aervede daate låhkoe sæjhta guektiengïerth sjïdtedh jaepien 2040 raajan. Demense akte mijjen stööremes haestiemijstie almetjehealsoen sisnjelen, jïh vihkeles vielie daajrojne skïemtjelassen bïjre.</p>
    <p>Jïjnjh almetjh vienhtieh ajve båeries almetjh demensem åadtjoeh, men aaj nuerebe almetjh maehtieh dam åadtjodh. Gaajhkijste dejstie mah demensine jielieh daan biejjien, dle unnemes 2000 dejstie leah nuerebe goh 65 jaepien båeries. Jaa hævvi vienth guektiengïerth dan jïjnjh nuerebe almetjh demensine gååvnesieh, juktie daennie aalteredåehkesne stoerre ovnohkens taallh.</p>
    <p>Demense akte dïejvese jïh raaktan ij akte skïemtjelasse rïektesisnie. Maehtebe jiehtedh demense akte tjåenghkies nomme skïemtjelasside mah jieniebidie aajlan funksjovnijste lektieh. Skïemtjelasse mojhtesem nåhkelamme, lissine dle unnemes akte jeatjah kognitijve funksjovne nåhkelamme, vuesiehtimmien gaavhtan geahpanamme maehtelesvoete vaaksjoehtidh. Sïejhme skïemtjelesvæhtah leah nåake mojhtese, dåeriesmoerh biejjieladtje darjomesigujmie jïh soejkesjimmine, jïh jarkelimmie almetjen jïjtsevoetesne.</p>
    <p>Ij gåessie gænnah gåaredh skïemtjelassem båehtjierdidh, jïh sæjhta vïerrebe sjïdtedh tïjjen åvtese. Gosse skïemtjelasse aalka aajlesne saaseridh, dle skïemtjije skïemtjebe sjædta, jïh jienebh jienebh skïemtjelesvæhtah åådtje. Naakeni luvnie dle skïemtjelasse varke evtiesåvva, mearan mubpiej luvnie dle soejmebe evtiesåvva.</p>
    <p><em type="bold">Ovmessie såarhtsh demense</em> </p>
    <p>Dïhte sïejhmemes demenseskïemtjelasse lea <em type="bold">Alzheimeren skïemtjelasse</em>, jïh medtie 60 prosenth gaajhkijste demensine, daam såarhtem utnieh. Gosse Alzheimeren skïemtjelassem åtna dle aajlan neervecellah arhkenieh jïh jaemieh. Medtie 20 prosenth vaskulære demensem åadtjoeh. </p>
    <p><em type="bold">Vaskulære demense</em>lea skaarah aajlan vïrreåerine, goh aajlajaamedahke (hjerneslag) jïh dryppe. Jïjnjh almetjh Alzheimeren skïemtjelassem jïh vaskulære demensem utnieh seamma tïjjen. </p>
    <p>Jeatjah såarhtsh demense leah <em type="bold">frontallappdemense </em>jïh <em type="bold">demense</em> <em type="bold">Lewy-legeminie</em>. Lissine dle demense maahta sjïdtedh gosse Parkinsonen skïemtjelassem åtna, jallh Downs syndrom, gosse fer jïjnjem alkohovlem nåhtadamme guhkiem, krodteskaarah, jallh jeatjah stoerre aajlaskaarijste. </p>
    <p><em type="bold">Guktie demenseskïemtjelasse evtiesåvva</em> </p>
    <p>Demense ånnetji ånnetji evtiesåvva, jïh evtiedimmieprosesse maahta ryöhkedh naan gille jaepiej raejeste medtie 20 jaepiej raajan. Stoerre indvijduelle joekehtsh man varke skïemtjelasse evtiesåvva. Jis demensem åådtje noere aalterisnie, dle daamtaj demense verkebe evtiesåvva enn jis demenseskïemtjine sjædta mænngan 65 jaepieh illeme. Urrebe goerehtimmieh vuesiehtieh jis mejnie akt tjïskeseminie jïh öörneldihkie skreejremem åådtje, dle dïhte maahta evtiedimmiem skïemtjelasseste sïessestalledh.</p>
    <p>Gosse skïemtjelasse evtiesåvva, dle sæjhta viehkiem daarpesjidh mubpijste. Dåeriesmoerh mojhtesinie tjarke læssanieh, jïh jeenjesh dåemiedimmiem jarkelieh, jïh lïhkemes fuelhkie maahta tuhtjedh daate geerve sjædta. Almetjh demensine daamtaj vaaksjomem daarpesjieh jïh jïjnjem tsåatskelesvoetem krievieh, jïh daate daamtaj akte stoerre leavloe sjædta dan lïhkemes fualhkan. Dannasinie vihkeles viehkiem åadtjodh varke.</p>
    <p>Gosse ietjmies demense dle eevre daerpies iktemearan vaaksjoeminie jïh sujhteminie. Dah skïemtjijh dåeriesmoerh utnieh tsiehkieh guarkedh, sjæjsjalimmieh vaeltedh jïh fuelhkielïhtsegh jïh viehkiehtæjjah damtijidh. Guarkedh mij jeahtasåvva, jïh buektiehtidh eensilaakan soptsestidh leah tjarke geahpanamme. Såemies aaj eah buektehth gadtjemem jïh paakemem vielie stuvredh.</p>
    <p><em type="bold">Demenseplearoeh dåemiedimmie</em> </p>
    <p>Jienebh skïemtjelassh maehtieh såemies dejstie seamma skïemtjelesvæhtijste vedtedh goh demense, bielelen daate sæjhta jiehtedh almetje demensem åtna. Naan dagkeres skïemtjelassh leah vuelege stoffskifte, vitamijnefaetie (joekoen vitamijne B-12), vaajmoenåhkelimmie jïh depresjovne. Demensen mohte, dle båehtjierdimmie dagkaridie skïemtjelasside gååvnese. Dannasinie vihkeles hijven salkehtimmine, juktie aktem staeries diagnovsem åadtjodh.</p>
    <p>Demenseplearoeh skïemtjelesvæhtah maehtieh aaj sjïdtedh goh lissiedåårresh bådtjiste. Lissine dle verteme aajlan skïeltine, bankenassh aajlesne, normaltrykkhydrocefalus (geervetjaetsieåejjie) jïh ovleme goh tuberkulose, syfilis jïh aids aaj demensem vedtedh jis ij dejtie båehtjerdh.</p>
    <p><em type="bold">10 aareh væhtah demensesne</em> </p>
    <p><em type="bold">1. Mojhteseteehpeme mij barkoegoerkesem tsevtsie</em> Iemie aktem darjomesem, tïjjemieriem jallh akten barkoevoelpen nommem åajaldidh. Men daamtaj åajaldidh jallh båasarimmie maam ij gåaredh buerkiestidh, maehtieh akte væhta årrodh mij akt båajhtode. </p>
    <p><em type="bold">2. Dåeriesmoerh sïejhme laavenjassh darjodh</em> Fuehpies almetjh maehtieh smaave biehkieh åajaldidh. Baaja maam akt vuebnesne tjåadtjodh ånnetji fer guhkiem, jallh åajelde maam akt gåassoehtidh aktede stuerebe maalestahkeste. Almetjh demensine maehtieh åajaldidh beapmoem gåassoehtidh maam juerjiehtamme, jallh åajaldidh dah dovne beapmoem jurjiehtamme. </p>
    <p><em type="bold">3. Gïeledåeriesmoerh</em> Gaajhkesh maehtieh dåeriesmoerh utnedh dejtie reaktoe baakojde gaavnedh. Almetjh demensine maehtieh gaajh aelhkie baakoeh åajaldidh, jallh baakoeh nåhtadidh mah eah sjïehth gænnah. </p>
    <p><em type="bold">4. Dåeriesmoerh vaaksjoehtimmine</em> Iemie ovseekere årrodh mij biejjide lea, jallh maam edtja bovresne åestedh. Almetjh demensine maehtieh tjaajanidh sijjen jïjtsh kraannadajvesne, bielelen daejredh guktie dohkoe böötin, jallh guktie geajnoem gåetide gaavnedh. </p>
    <p><em type="bold">5. Nåakebe goerkese</em> Jeenjesh maehtieh åajaldidh tråajjam jallh jagkam tsaekedh akten jueskies iehkeden. Almetjh demensine maehtieh bovresne mïnnedh lijhkievaarjoejgujmie, jallh olkese vaedtsedh lopmesne slobpigujmie. </p>
    <p><em type="bold">6. Dåeriesmoerh abstrakte ussjedimmine</em> Maahta geerve årrodh gaajhkh bielieh sov jïjtse ekonomijeste gïetedidh. Almetjidie demensine maahta eevre geerve årrodh taallh guarkedh, jïh aelhkie ryöknemestuhtjh darjodh. </p>
    <p><em type="bold">7. Daeverh båajhtoeh sæjjan bïejedh</em> Gaajhkesh maehtieh tjoevtenjh jïh beetnehbongkh gaerviehtidh såemies aejkien. Almetjh demensine maehtieh daeverh bïejedh eevre båajhtoeh sæjjan, jïh daamtaj eah maehtieh buerkiestidh mannasinie daeveridie dohkoe bïejin. </p>
    <p><em type="bold">8. Jarkelimmieh bïevsterisnie</em> Gaajhkesh dååjrieh bïevstere lea dohkh diekie. Almetjh demensine dle bïevstere ånnetji verkebe dohkh diekie jåhta, bielelen naan tjïelke fåantoe. </p>
    <p><em type="bold">9. Jarkelimmieh dåemiedimmesne</em> Gosse båarasåbpoe sjædta dellie ij leah rovnege jorkesidh. Almetjh demensine maehtieh ietjmies jarkelimmieh dåemiedimmesne evtiedidh, faahketji jallh ånnetji ånnetji. </p>
    <p><em type="bold">10. Skraejriem teehpie</em> Iemie vissjehtovvedh gåetiebarkoste, barkoste jallh jeatjabijgujmie årrodh. Dah jeanatjommesh sijhtieh læjhkan aktem iedtjem utniehtidh dagkaridie darjoemidie, jïh mejtie aaj ånnetji mænngan vihth skraejriem åadtjodh. Almetjh demensine eah gåessie gænnah iedtjem jallh eadtjohkevoetem bååstede åadtjoeh gelline jallh gaajhkine sijjen aarebi darjoeminie. </p>
    <p><em type="bold">Diagnovse lea dïhte voestes sïlle viehkien vööste</em> </p>
    <p>Gaajhkesh mah demensen skïemtjelesvæhtah utnieh byöroeh sijjen vihties dåakterem gaskesadtedh, juktie salkehtimmiem jïh diagnovsem åadtjodh. Diagnovse aktem buerkiestimmiem vadta guktie almetjinie. Akte demensediagnovse jeatjah fåantoeh skïemtjelesvæhtide heajhta, jïh maahta almetjen jeatjah lissiedåeriesmoerh gaavnedh. Vihkeles salkehtimmine jïh båehtjierdimmine varke nïerhkedh, dan åvteste öörneldihkie skreejreme jïh darjome maehtieh skïemtjelasseevtiedimmiem sïessestalledh.</p>
    <p type="listitem">• Diagnovse vierhtieh jïh bïevnesh buakta sujhteme-jïh hoksefaalenassen bïjre tjïeltesne</p>
    <p type="listitem">• Diagnovse akte krïeveme jis edtja medisijnen båehtjierdimmiem åadtjodh.</p>
    <p type="listitem">• Diagnovse dorje guktie gåarede båetije aejkiem soejkesjidh.</p>
    <p type="listitem">• Diagnovse aelhkebe dorje almetjidie skïemtjijen bïjre tsiehkiem guarkedh, guktie dovne skïemtjije jïh lïhkemes fuelhkie maehtieh viehkiem jïh dåarjoem åadtjodh.</p>
    <p><em type="bold">Bådtjah</em> </p>
    <p>Ij naan bådtjah maehtieh demenseskïemtjelassem starnedehtedh, jallh skïemtjelasseprosessh tjöödtjestidh mah demensem darjoeh. Bådtjah maehtieh muvhten aejkien skïemtjelesvæhtide bueriedidh, jallh heerrredidh skïemtjelesvæhtah vïerrebe sjidtieh akten gaertjiedamme boelhken. Maahta depresjovnem, asvem, båasarimmiem jïh dåeriesmoerh åerieminie båehtjieridh ovmessie bådtjajgujmie, men urrebe dotkeme jeahta almetjh demensine byöroe våårege årrodh dagkerh bådtjah nåhtadidh. Soptsesth dåakterinie, jïh seamadidie mejtie åtnoe dagkarijstie bådtjiste sæjhta buerebe jieledevuekiem vedtedh.</p>
    <p><em type="bold">Aerpievoete</em> </p>
    <p>Akte aerpeles vaahra gååvnese demenseskïemtjelassem åadtjodh. Alzheimeren skïemtjelasse lea muvhten aejkien ektiedamme aerpeles tsiehkide, jïh muvhtine fuelhkine maahta skïemtjelassem vuejnedh jieniebinie boelvine. Jolle vïrretrygke jïh diabetese leah aaj vaahrafaktovrhAlzheimerenskïemtjelassese.Læjhkandle naemhtie, dah jeanatjommes eah demensem åadtjoeh aerpeles tsiehkiej gaavhtan.</p>
    <p><em type="bold">Hijven raerieh dan</em> <em type="bold">lïhkemes fualhkan</em> </p>
    <p><em type="bold">Bïevnesh daerpies</em> </p>
    <p>Demense abpe fuelhkiem sjugniehtåvva. Vaajteles lïhkemes fuelhkie lea meatan dåakteren gåajkoe juktie bïevnesh åadtjodh, jïh maehtedh båehtjierdimmiem dåarjedidh. Lïhkemes fuelhkie maahta tjïeltine govlehtalledh jïh bïrredh bïevnesh åadtjodh sjyöhtehke viehkien jïh dåarjoen bïjre. Gaskem jeatjah maahta sjyöhtehke årrodh vuarjasjidh mejtie daerpies teknihkeles viehkievierhtiejgujmie juktie jearsoesvoetem gorredidh jïh jïjtjeraarehkevoetem lissiehtidh. Tjïelte maahta aaj viehkiem jïh ekonomeles dåarjoem faalehtidh.</p>
    <p>Jis vielie bïevnesh sïjhth, lohkh Nasjovnalesiebrien <span type="quote">«Håndbok for pårørende»</span> maam maahtah mijjen nedtebovresne dongkedh: <em type="bold">www.nasjonalforeningen.no/nettbutikk</em> </p>
    <p>Maahta aaj nuhteligs årrodh aktene soptestimmiedåehkesne meatan årrodh, jallh aktene demensesiebresne, guktie datne maahtah mubpieh råakedh seamma tsiehkesne. Jis bïevnesh sïjhth dov voenges demensesiebrien bïjre maahtah Demenslinjen govlehtalledh.</p>
    <p><em type="bold">Vihkeles måjhtelidh:</em> </p>
    <p type="listitem">• Iemie lïhkemes fualhkan dovne måeriem, sekniem jïh ullehtsvoetem damtedh</p>
    <p type="listitem">• Hijven naakenigujmie soptsestidh tsiehkien bïjre – hijven voelph, fuelhkie jallh jeatjah lïhke fuelhkielïhtsegh. Jis daerpies, syökh profesjovnelle viehkiem. Akte hijven raerie lea meatan årrodh aktene soptsestimmiedåehkesne jallh voenges demensesiebresne gusnie mubpieh gaavnede seamma tsiehkesne.</p>
    <p type="listitem">• Ohtsedh viehkiem varke.</p>
    <p type="listitem">• Vihkeles eerlege årrodh, buerkesth tsiehkiem voelpide jïh ååhpetjidie. Dellie maehtede aelhkebelaakan goerkesem åadtjodh jïh slyöhpede almetjh båajhtode guarkoeh jïh nåake heannadimmieh.</p>
    <p type="listitem">• Krööhkh jïjtjemdh jïh dov jïjtse healsoem, ollh datne ååpsen sæjloeh. Eevre daerpies datne hïnnh ålkone mïnnedh, jïh datne nuekies byöpmedh jïh liegkedh. Darjoeh aaj jeatjah darjomh muvhten aejkien goh hoksebarkoe.</p>
    <p type="listitem">• Goerehth mah byögkeles dåarjoeöörnegh mah gååvnesieh, goh dæjpeles viehkie, gåetiesujhteme, dåarjedæjja, biejjiejarnge, viehkieviesehtimmie, hoksebaalhka jïh viehkieåelie. Govlehtallh dov vihties dåakterinie jïh hïejmedïenesjinie tjïeltesne juktie bïevnesh jïh viehkiem åadtjodh mah leah daerpiesvoetide sjïehtedamme.</p>
    <p type="listitem">• Ringkh <em type="bold">Demenslinjen 815 33 032 </em>jis bïevnesh sïjhth, jallh sïjhth naakenigujmie soptsestidh. </p>
    <p><em type="bold">Jïjtjegåvloem tjåadtjoehtidh</em> </p>
    <p>Almetjh skïemtjijen bïjre tsvevtsieh guktie skïemtjije dåemede jïh skïemtjelassem dååjre. Darjome jïh skraejrie jieledeaavoem lissiehtieh. Vihkeles sjïehteladtedh ihke almetjh demensine maehtieh biejjieladtje laavenjassh darjodh dan guhkiem goh gåarede. Dam sosijaale jieledem tjåadtjoehtidh jïjtjegåvloem lissehte, jïh nænnoste gie lea jïh gie orreme. Hijven darjomh maahta årrodh guvvieh ektesne vuartasjidh, ålkone mïnnedh jïh biejjieladtje darjomh darjodh, aelhkie darjomesh. Aellieh raessesne årroeh jïh aellieh dïeredh, jïh aellieh gihtjh man bïjre datne åvtelhbodti daajrah almetje ij maehtieh vaestiedidh, men buerebh soptsesth hijven mojhtesi bïjre mejtie veele måjhta, maaje aarebi boelhkijste jieliedisnie.</p>
    <p><em type="bold">Nasjovnalesiebrien demensebarkoe</em> </p>
    <p>Nasjonalforeningen for folkehelsen / Nasjovnalesiebrie almetjehealsose lea akte iedtjesiebrie almetjidie demensine jïh dej lïhkemes fuelhkide.</p>
    <p><em type="bold">Datne viehkiem åadtjoeh dov demensesiebresne</em> </p>
    <p>Nasjovnalesiebrien demensesiebrieh jïh healsoesiebrie ektesne berkieh juktie dan bööremes jieledetsiehkieh eadtjoestidh goh gaårede dejtie mah demensem åadtjoeh, jïh dej lïhkemes fuelhkide. Datne maahtah dåarjoem jïh bïevnesh åadtjodh gosse bieljelh datne sïjhth lïhtseginie årrodh lïhkemes demensesiebresne.</p>
    <p><em type="bold">Bïevnesh demensen bïjre</em> </p>
    <p>Gåarede hijven jieledekvaliteetem utnedh, jalhts aktem demenseskïemtjelassem åtna, men dellie hijven bïevnesh eevre daerpies. Nasjovnalesiebrie almetjehealsose jïjnjh bïevnesematerijellh åtna, gærjah jïh filmh demensen bïjre.</p>
    <p>Mijjen nedtesæjrojne <em type="bold">www.demensliv.no </em>jïjnjh nuhteligs daajroe gååvnese skïemtjelassen bïjre, juridihkeles reaktah, viehkievierhtieh jïh hoksedïenesjh. Demense ahkedh orre haestemh buakta dejtie mah dam dååjrieh, jïh vihkeles daajroem utnedh daan tsiehkien bïjre. </p>
    <p><em type="bold">Bïevnesematerijellh</em> </p>
    <p>Maahta gaajhkh bïevnesematerijellh, gærjah jïh filmh dongkedh daestie: <em type="bold">www.nasjonalforeningen.no/nettbutikk</em> <em type="bold">Sïjhth giejnie soptsestidh demensen bïjre maahtah aaj Demenslinjen ringkedh, tell 815 33 032.</em> </p>
  </body>
</document>

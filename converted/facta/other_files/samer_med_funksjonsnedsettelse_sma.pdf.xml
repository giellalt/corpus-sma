<document xml:lang="sma" id="no_id"><header><title>SITUASJONEN TIL SAMER MED FUNKSJONSNEDSETTELSE</title><genre code="facta"/><author><unknown/></author><year>2016</year><wordcount>691</wordcount><conversion_status type="standard"/><availability><license type="standard"/></availability><origFileName>https://nordicwelfare.org/wp-content/uploads/2017/10/NorskSamerapportLAYOUT160414.pdf</origFileName><parallel_text xml:lang="eng" location="samer_med_funksjonsnedsettelse_eng.pdf"/><parallel_text xml:lang="nob" location="samer_med_funksjonsnedsettelse_nob.pdf"/><parallel_text xml:lang="sme" location="samer_med_funksjonsnedsettelse_sme.pdf"/><parallel_text xml:lang="smj" location="samer_med_funksjonsnedsettelse_smj.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="bold">ÅENIEDASSE </em></p>
<p>Daate reektehtse lea tjaalasovveme stillemen mietie Nordens Velferdssenteristie (NVC), jïh lea akte galhkuvereektehtse dan kvalitatijve nöörjen bielieprosjektese <span type="quote">”Almetjh funksjovnegiehpiedimmiejgujmie jïh saemien maadtojne”</span>. Prosjekten aajkoe lea orreme goerkesem lissiehtidh tsiehkien bïjre saemide mej funksjovnegiehpiedimmie(h). Maana-, noere- jïh fuelhkiedirektovraate (Bufdir) lea aarebi vuesiehtamme vaenie vitenskapeles dotkemebaseradamme daajroe gååvnese daennie suerkesne. Bufdir lea prosjektevierhtieh dåårjeme Nordens Velferdssenterasse mij dam ekonomeles dïedtem åtneme mijjen prosjekten åvteste.</p>
<p type="listitem">Prosjekte aktem dåeriesmoeretjoelmem golme  bieline åtneme:</p>
<p type="listitem">Guktie saemieh funksjovnegiehpiedimmine/giehpiedimmiejgujmie jïjtsh aarkebiejjiem dååjroeh?</p>
<p type="listitem">Guktie saemieh funksjovnegiehpiedimmine/giehpiedimmiejgujmie vihkeles sertiestimmieh jieliedisnie  dååjroeh?</p>
<p type="listitem">Guktie saemieh funksjovnegiehpiedimmine/giehpiedimmiejgujmie meatan demokrateles prosessine?</p>
<p>Reektehtsen sisvege våaroeminie åtna tjåanghkan 31 semi-struktuvreradamme gihtjehtimmieh saemiejgujmie funksjovnegiehpiedimmine/giehpiedimmiejgujmie, jïh/jallh dej lïhke fuelhkine jallh åeline. Moenehtsisnie dovne maanah, noerh, geerve almetjh jïh voeresh. Almetjh uvtemes noerhtesaemien, julevsaemien jïh åarjelsaemien dajvine årroeh. Studije lea tjïrrehtamme boelhken voerhtjen 2014 raejeste goeven 2015 raajan. Akte referansedåehkie gusnie tjirkijh dovne saemien siebrijste jïh byjresijstie, jïh funksjovneheaptoji siebrijste jïh byjresijstie lea barkoem studijinie fulkeme.</p>
<p>Studije jieniebidie tsiehkide nöörjen velferdabparaaten sisnjelen tjuvtjede mah maehtieh heaptojne årrodh ihke almetjh saemien maadtojne jïh funksjovnegiehpiedimmine/ giehpiedimmiejgujmie seammavyörtegs sjïehteladteme dïenesjh åadtjoeh. Viehkieabparaate standaarden mietie dïenesjh faalehte mah leah jienebelåhkoesiebriedahken daerpiesvoetide sjïehtedamme. Daate sæjhta jiehtedh gaskem jeatjah fokuse diagnovsese jïh funksjovnegiehpiedæmman aktem åssjalommesem tjihtie mij guarkoe, aarvoem jïh leavloem beaja dïsse mij lea kultuvresjïere saemien ussjedimmievuekesne, aarvojne, histovrijisnie jïh aarkebiejjien jieliedisnie. Akte konsekvense lea almetjh saemien maadtojne maehtieh kultuvrelle heaptoeh jïh gïeleheaptoeh dåastodh gosse viehkieabparaatine govlesedtieh. Dan åvteste nöörjen dïenesjevedtijh daajroem fååtesieh saemiej ovryöktesth govlesadtemevuekiej bïjre, ektiedamme skïemtjelassese jïh healsose, dle saemieh tuhtjieh geerve nöörjen healsoesuerkien gaskesadtedh. Faatoes nuepiej gaavhtan jïjtse gïelem nuhtjedh dle vaenebh daerpies bïevnesh åadtjoeh. Daate dan åvteste saemieh (mah saemien aarkebiejjien nuhtjieh) eeremasth eah sïjhth toelhkem nuhtjedh, men sijhtieh skïemtjelassen, healsoen jïh funksjovneheaptoen/ heaptoej bïjre soptsestidh jïjtsh ietniengïelesne.</p>
<p>Aerpievuekien mietie saemieh eah diagnostiske teermine ussjedh. Almetjh funksjovnegiehpiedimmiejgujmie jieniebistie saemijste vuajnalgieh goh akte bielie dehtie iemie jeerehtsistie, jïh vihkeles orreme gaajhkide almetjidie aktem funksjovnem vedtedh maam dah maehtieh siebriedahkesne voebnesjidh. Jalhts stoerre joekehtse saemien almetjebådtjan jïh jillieveartenen skuvlebådtjan gaskem, dle jïjnjh saemieh funksjovnegiehpiedimmine/giehpiedimmiejgujmie gåabpegh bådtjah seamma tïjjen nuhtjieh, jïh hijven nåhtoem gåabpagihtie bådtjeste utnieh. Saemien almetjebådtjan sisnjelen dle joekoen dïhte aerpievuekie alternatijve båehtjierdæjjah nuhtjedh (lohkijh, davvojh), lea jielije saemiej luvnie ovmessie funksjovnegiehpiedimmiejgujmie.</p>
<p>Skuvle lea akte sijjie mïsse gellie saemieh funksjovnegiehpiedimmine/giehpiedimmiejgujmie veaksehke dååjresh utnieh, aaj nåake. Dejtie båarasåbpoe jïh joekoen geerve bievniejidie lij akte stoerre dåeriesmoere internaateskuvlese seedtesovvedh jïh nyöjhkesovvedh jïjtse gïelem nuhtjedh, jïh funksjovnegiehpiedimmien gaavhtan daate lissie haestiedihks orreme dej aarkebiejjien jieliedasse. Jalhts noerh jïh geerve saemieh funksjovnegiehpiedimmine/ giehpiedimmiejgujmie uvtemes leah åådtjeme skuvlem lïhke byjresisnie vaedtsedh, dellie dïhte vuesehte saemien gïelelïerehtimmiem åadtjodh annje maahta akte gæmhpoe årrodh gellide, jalhts laakine viedteldihkie. Gaajhkine aaltarinie vååjnesasse båata annje jïjnje irhkeme skuvlesne. Saemieh funksjovnegiehpiedimmiejgujmie irhkesuvvieh dovne sijjen saemien maadtoen gaavhtan jïh sijjen funksjovnegiehpiedimmien gaavhtan. Dovne nöörjen jïh saemien mubpielearohkh irhkeminie.</p>
<p>Jienebh dååjroeh akte haesteme barkoejieliedasse båetedh. Viehkieabparaaten bieleste maahta vååjnedh goh fokuse uvtemes lea funksjovnegiehpiedæmman jïh vaenie dan saemien maadtose. Jalhts funksjovnegiehpiedimmiem åtna, dle jienebh veeljieh aerpievuekien saemien jielemi sisnjeli barkedh goh båatsoe, gööleme jïh jåartaburrie. Dejtie mah funsjovnegiehpiedimmiem geerve aaltarisnie åadtjoeh dle nåake tïjje sjædta gosse barkoejieliedistie gehtjieh jallh giehpiedamme nuepieh barkoejieliedisnie åadtjoeh. Dej saemiej gaskem evtiedimmieheaptojne dle aarebi jienebh barkin dan sïejhme barkoejieleden sisnjelen, men daan biejjien faalenassem ovmessie tjïelten fasseldimmieråajvarimmine utnieh, goh dåvvomesijjieh jïh biejjiejarngh.</p>
<p>Juktie demokrateles meatan årrodh dle vååjnoe goh saemien maadtoe eadtjohkevoetem jïh darjomem eevtjie siebriedahken jieliedisnie, mearan funksjovnegiehpiedimmie lea akte tsiehkie mij faatoes jallh giehpiedamme eadtjohkevoetem sjugnede. Jeatjah gaavhtan dle vååjnoe goh saemieh funksjovnegiehpiedimmine/giehpiedimmiejgujmie eah jïjnjem joekehth almetjijstie bielelen funksjovnegiehpiedimmiejgujmie. Akte jeatjah gaavnoe lea dihte dååjrese daamtaj tjoeredh saemien ïedtjh voebnesjidh gaajhki saemiej åvteste fïerhtene ektiedimmesne. Daamtaj akte lissie leavloe sjædta dagkerh ïedtjh voebnesjidh.</p>
<p>Vaestiedasse dan gyhtjelassese guktie tsiehkie saemide funksjovnegiehpiedimmine/ giehpiedimmiejgujmie lea, lea daesnie ij gåaredh akten tsiehkien bïjre soptsestidh. Dejstie buerkiestimmijste mah leah båateme gihtjehtimmiej tjïrrh, vuestelen gellielaaketje tsiehkieh aarkebiejjien jïh sertiestimmiej bïjre vuesiehtieh, jïh guktie saemieh funksjovnegiehpiedimmine/giehpiedimmiejgujmie leah demoktrateles meatan. Gihtjehtimmieh vuesiehtieh tsiehkie saemide funksjovnegiehpiedimmine jïjnjem jeerehte, goh byjjenimmietsiehkie, ektiedimmie jïjtse saemien maadtose, tjoele, magkeres funksjovnegiehpiedimmie, aaltere jïh årromesijjie jïh guhkiebasse. Seamma tïjjen dle nöörjen velferdabparaaten sisnjelen annje gaajh daerpies stuerebe daajrojne saemien kultuvren, gïelen jïh identiteeten bïjre, jïh stuerebe voerkesvoete maam dïhte sæjhta jiehtedh rïektesisnie. Ulmie tjuara årrodh dah profesjovnelle velferdbarkijh haestiemidie dåastoeh aktine maehteles vuajnojne dïsse mij lea kultuvresjïere saemien kultuvresne.</p>
</body></document>

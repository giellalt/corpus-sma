<document xml:lang="sma" id="no_id"><header><title>DEMENSEN BÏJRE</title><genre code="facta"/><author><person firstname="" lastname="Nasjonal kompetansetjeneste for Aldring og helse" sex="unknown" born="" nationality=""/></author><year>2019</year><wordcount>821</wordcount><conversion_status type="standard"/><availability><license type="standard"/></availability><origFileName>https://aoh-prod.s3.amazonaws.com/documents/DEMENSEN_B%C3%8FJRE_Om_demens_s%C3%B8rsamisk_hupJQcU.pdf</origFileName><parallel_text xml:lang="nob" location="om_demens.pdf"/><parallel_text xml:lang="sme" location="demeanssa_birra.pdf"/><parallel_text xml:lang="smj" location="demensa_birra.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Jeenjemes båarasåbpoe almetjh mah demensem åadtjoeh, jïh vaahra demensem åadtjodh jolle aaltarinie læssene. Jalhts demense sveekes jæjhta pensjovneaalteren åvtelen, aaj nuerebe almetjh vuelelen 65 jaepieh maehtieh demensem åadtjodh. Demense akte ektie dïejvese jieniebidie joekehts skïemtjelasside. Demenseskïemtjelassesne jarkelimmieh aajlesne sjugniehtuvvieh. Ektiedimmie aajlaceellaj gaskem arhkene jïh aajlaceellah jaemieh. Sïejhmemes demense sæjhta evtiesovvedh ånnetji ånnetji gellie jaepieh doekoe. Stoerre joekehtsh almetjistie almetjasse man varke jïh guktie skïemtjelasse evtiesåvva. <em type="bold">Doh voestes demensevæhtah Mojhtese </em>Dïhte sïejhmemes demensevæhta lea mojhtese geahpene. Geervebe sjædta mujhtedh dam mij sjugniehtovvi såemies tæjmoej jallh biejjiej juassah. Jeenjesh maehtieh læjhkan aath mujhtedh mah gelliej jaepiej juassah sjugniehtovvin. Vaaksjoehtimmie Maahta dåeriesmoerh årrodh tïjjem guarkedh jïh daejredh gusnie lea. Gïele Almetjh demensine eah daamtaj buektehth jiehtedh dam maam sijhtieh jiehtedh. Maahta tsagkesh utnedh baakoeh guarkedh jïh guarkedh maam mubpieh jiehtieh. Aarkebiejjien laavenjassh Almetje mij demensem åtna jïh lïhke fuelhkie maehtieh gåajhtsedidh geervebe sjædta darjomh darjodh aarkebiejjien goh beetnegh gïetedidh, vaarjoeh bissedh jïh baahkes beapmoem jurjiehtidh. Ovjearsoes heannadimmieh maehtieh sjugniehtovvedh, vuesiehtimmien gaavhtan gosse lea jearsoesvoeten bïjre gåetesne jïh bïjlevuejemen bïjre. <em type="bold">Dåemiedimmie </em>Maahta aaj jarkelimmieh sjugniehtovvedh dåemiedimmesne jïh persovnelesvoetesne, jïh geerve tsiehkieh maehtieh jijhtedh nåake dåemiedimmien gaavhtan. Gaskese jïh ektesne årrodh Jarkelimmieh sijhtieh konsekvensh åadtjodh govlesadtemasse jïh guktie ektesne årrodh. Perspektijve jïh goerkese akten almetjasse demensine jorkesieh skïemtjelassen tjïrrh, jïh joekehtslaakan vååjnesasse båetieh ovmessie demenseskïemtjelassine. </p>
<p><em type="bold">Ovmessie såarhts demense </em></p>
<p>Alzheimers demens e lea dïhte sïejhmemes demenseskïemtjelasse, jïh daamtajommes soejmetji evtiesåvva gellie jaepieh doekoe. Joekoen suerkieh mah leah vihkeles mojhtesasse sijhtieh arhkenidh varke. Vaskulæære demense lea sturremi gaavhtan vïrrefoeresjimmesne aajlese, daamtajommes goh akte vïrredåmhpa jallh akte verteme aajlesne. Demensevæhtah sijhtieh skaaran stoeredahken mietie jeerehtidh, jïh gusnie skaara sjugniehtåvva aajlesne. Frontotemporale demense lea skaaraj gaavhtan aajlan åvtebielesne jïh vååjnesasse båata goh jarkelimmieh dåemiedimmesne jïh persovnelesvoetesne. Mojhtese maahta naa hijven vaarjelamme årrodh. Daate dïhte sïejhmemes demenseskïemtjelassse almetji luvnie vuelelen 50 jaepieh. Demense lewylegemerigujmie båata skaaraj gaavhtan aajlaskïeresne jïh aajlan gïengielåbpoe bieline. Lissine mojhtesedåeriesmoeride, daate såarhts demense vååjnesasse båata maaje goh boelhkh vuajnoehallusinasjovnigujmie, jeereldihkie fahkesvoete jïh sturreme nahkeremöönstere. Lissine maahta kråahpeles symptovmh sjïdtedh goh gæhtjoesvoete jïh sööjmesvoete. Gellie jeatjah tsiehkieh mah maehtieh symptovmh vedtedh mah demensine vååjnoeh, guktie lea vihkeles aktine eensi salkehtimmine åvtelen dåaktere demensediagnovsem beaja. Ij leah naan bådtjah mah maehtieh demensem båehtjierdidh, men bådtjah gååvnesieh naakenidie mah maehtieh evtiedimmiem symptovnijste sïessestalledh, jïh aktem vihties bueriedimmiem vedtedh akten boelhken. Akte sjïehteladteme byjrese, fysiske darjomh jïh jeatjah darjomh mah mïelem vedtieh maehtieh vihkeles årrodh juktie maehtedh dan bööremeslaakan bïerkenidh goh gåarede aarkebiejjien. <em type="bold">Dåakteregoerehtimmie jïh salkehtimmie </em></p>
<p>Vihkeles dåakteregoerehtimmine gosse demensem sovmehte. Diagnosisteradimmie lea joekoen vihkeles dan åvteste: 1. Maahta eventuelle jeatjah fåantoeh gaavnedh man åvteste mojhtese geahpene, goh depresjovne, bankenassh, ovlemh jïh bådtja maam almetje ij tööllh, mejtie maahta båehtjierdidh. 2. Såemies symptovmh demensesne gåarede båehtjierdidh, goh vuesiehtimmien gaavhtan hallusinasjovnh, asve jïh depressijve symptovmh. 3. Såemies bådtjah maehtieh sjyöhtehke årrodh juktie såemies symptovmh bueriedidh demensesne, jallh orre aajlajaamedahkh heerredidh. 4. Dellie aelhkebe sjædta reaktoe bïevnesh vedtedh almetjidie demensine jïh dej lïhke fuelhkide. 5. Almetjh demensine jïh dej lïhke fuelhkie sijhtieh daejredh mij lea, gosse demensem sovmehte, jïh maahta aelhkebe sjïdtedh aarkebiejjiem soejkesjidh. 6. Aelhkebe sjædta byjreskidie tsiehkiem guarkedh, guktie almetje demensine jïh lïhke fuelhkie maehtieh dåarjoem fuelhkeste jïh viermeste åadtjodh, jïh sjïehtedamme healsoe- jïh hoksefaalenassem åadtjodh.</p>
<p>Healsoedirektoraate nasjonaale faageles njoelkedassh demensen bïjre tseegkeme. Desnie gaskem jeatjah juvnehte tjïelte byöroe öörnegh tseegkedh juktie salkehtimmiem jïh dåarjedimmiem hoksedh almetjdie demensine, jïh lïhke fuelhkie byöroe faalenassem åadtjodh dåarjedimmien bïjre. Åajvahkommes juvnehte salkehtimmie skïemtjijen staeriesdåaktaristie dorjesåvva gosse sovmehte skïemtjije demensem åtna, aktene laavenjostosne barkijigujmie tjïelten jeatjah healsoe- jïh hoksedïenesjistie. Dej faageles njoelkedassi mietie sjïerehealsoedïenesje byöroe almetjh salkehtidh gosse demensem sovmehte, gaskem jeatjah gosse lea geerve/atypiske tsiehkieh kognitijve giehpiedimmeste, nuerebe almetjh vuelelen 65 jaepieh. Daate aaj faamosne gosse almetjen gïele, ööhpehtimmiedaltese jïh/jallh kultuvre lea akte heaptoe salkehtæmman aalkoehealsoedïenesjisnie.</p>
<p>Salkehtimmie lea dovne fysiske goerehtimmieh, vïrrepryövah jïh guvviegoerehtimmie aajleste. Goerehtimmieh maehtieh aaj vueptiestidh mejtie jeatjah fåantoeh dejtie jarkelimmide mah sjugniehtuvvieh. Lissine goerehtalla gaskem jeatjah mojhtesem jïh gïelem psykologeles teestigujmie jïh guktie aarkebijjien jieliedisnie fungerede. <em type="bold">Bæjjese fulkedh diagnovsen mænngan </em>Dåakteren lea åejviedïedte salkehtimmiem jïh medisijnen dåarjedimmiem hoksedh. Lissine tjïelte maahta bielieh dïenesjijstie öörnedidh goh dåaresthfaageles dåehkie/koordinatovre mij dåakterem viehkehte salkehtimmesne, jïh sjïehteladta ihke dåarjedimmie hïejmesne faalesåvva mænngan demensediagnovse lea vihtiestamme. Tjïelten healsoe- jih hoksedïenesjh edtjieh ållesth jïh koordineradamme årrodh. Healsoe- jïh hoksebarkijh edtjieh sjïehteladtedh guktie dan demense almetjen sjïere reaktah, preferansh jïh daerpiesvoeth gorresuvvieh hoksen jïh båehtjierdimmien tjïrrh mij lea sjïehtedamme dan sjïere almetjasse. Gosse akte almetje demensediagovnesem åådtje jïh dan gaavhtan dïenesjh tjïelteste daarpesje, sæjhta vihkeles årrodh gelliej reaktaj bïjre daejredh, dovne fïereguhten skïemtjijen jïh lïhke fuelhkien reaktaj bïjre. Mearan skïemtjelasse evtiesåvva, almetjh demensine sijhtieh ahkedh stuerebe daerpiesvoetem utnedh viehkiem åadtjodh jïjtsh ïedtjh gorredidh, vuesiehtimmien gaavhtan ekonomijem stuvredh jïh/jallh vihkeles sjæjsjalimmieh vaeltedh vielie persovneles tsiehkiej bïjre. <em type="bold">Sjïehtedamme bïevnesh </em>Akte reakta daerpies bïevnesh åadtjodh aktene hammosne mij lea sjïehtedamme skïemtjijen kultuvre- jïh gïelemaadtose, guktie skïemtjije edtja sisvegem bïevnesijstie guarkedh. Saamastallije healsoebarkijh jallh toelhke sijhtieh maehtedh daerpies råajvarimmieh årrodh juktie daam reaktam illedh skïemtjijidie mej saemien kultuvre- jïh gïelemaadtoe. Saemielaaken § 3-5 reaktam vadta viehkiem åadtjodh saemiengïelesne dastegh dam sæjhta, voenges jïh regijonaale byögkeles healsoe- jïh sosijaaleinstitusjovnine saemien reeremedajven sisnjelen. </p>
</body></document>

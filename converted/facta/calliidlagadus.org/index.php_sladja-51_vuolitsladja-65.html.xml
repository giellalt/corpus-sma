<document xml:lang="sma" id="no_id"><header><title>Gustav Kappfjell/ Gaebpien Gåsta (1913 –1999)</title><genre code="facta"/><author><unknown/></author><wordcount>763</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.calliidlagadus.org/web/index.php?sladja=51&amp;vuolitsladja=65</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="sme">ČálliidLágádusa birra</p>
<p xml:lang="sme">CL-Sámi academica</p>
<p xml:lang="sme">Oktavuohta</p>
<p xml:lang="nob"><em type="bold">Vi leser sørsamisk </em></p>
<p xml:lang="vep">-</p>
<p xml:lang="nob">Anders Fjellner</p>
<p xml:lang="vep">-</p>
<p xml:lang="nob">Ella Holm Bull</p>
<p xml:lang="vep">-</p>
<p xml:lang="est">Gustav Kappfjell</p>
<p xml:lang="vep">-</p>
<p>Joejkeme jeala</p>
<p xml:lang="vep">-</p>
<p xml:lang="nob">Nils Mattias Andersson</p>
<p>Gustav Kappfjell/ Gaebpien Gåsta (1913 –1999)</p>
<p>Ij leah jïjnjh tjïehpieslidteratuvren gærjah åarjelsaemien gïelesne. Goh Gaebpien Gåstan vaajesegærja <em type="italic">Gaaltije </em>1987:esne bertesovvi, dellie lij voesteges vaajesegærjam mijjen smaaregine. Beagkoes noerhtesaemien <em type="italic">daajhtije </em>Nils-Aslak Valkeapää skræjrine lij guktie daam gærjam åålmehtehtin. </p>
<p><em type="italic">daajhtije – </em>kåånstnere, tjiehpije </p>
<p>Maajehjaevrien dunniebealesne, gogka ij naan geajnoe, desnie lea sijjjiem mij gohtje Maajehnjuana, Gaebpien Gåsta desnie årroji altese maanabaeleste. <em type="italic">Maana-gaedtie </em>: Gåstan lea vaajesem mij aaj lea vueliem altese gærjesne jïh desnie soptseste altese maanagaedtien bïjre: </p>
<p><em type="italic">Mov maana-gaedtie dan seadtoes lij </em><em type="italic">Tjoevkes lij elmien jissie </em><em type="italic">Biejjie goeki dan bijjene elmesne </em><em type="italic">Mov maana-gaedtien sijjiem biktieji </em></p>
<p><em type="italic">Biejvieh </em><em type="italic">lin moenjehth , glienjehtin elmiem </em><em type="italic">Ij lin naan balvh mah åvtem gaptjin </em><em type="italic">Mov maana-aajmoe haelehti dan vijriem </em><em type="italic">alnadahki </em><em type="italic">dubpelen, vaeriej duakan </em></p>
<p><em type="italic">Jaevrie lij dåedtjies </em><em type="italic">guelieh tjïevledin </em><em type="italic">Mov eejhtegh jïjtsh vaatoem jaevreste vaetiehtin </em><em type="italic">duvvene jaevresne gurhtie aaj govli </em><em type="italic">jaevrien voerngesne aejvesti </em><em type="italic">Baakoeh </em>: </p>
<p><em type="italic">biktedh </em>- baahkedidh <em type="italic">biejvie </em>– biejjie <em type="italic">moenjehth </em>– moenjeh; buaredh; tjaebpies vearolde <em type="italic">glienjehtidh </em>– klienjedh; gïjkedh; giltedh <em type="italic">maana-aajmoe </em>– maanan åssjalommesh <em type="italic">alnadahke </em>– stoerre deava, båvne vuj vaartoe gusnie maahtah vijries gïehtjedidh bïjre jarkan <em type="italic">tjïevledidh </em>– gosse guelieh tjïevledieh dellie lea buerie håagkodh <em type="italic">vaatoe </em>– onnetji beapmoe <em type="italic">vaetiehtidh </em>– tjaebpieslaakan gihtjedidh maam joem åadtjodh <em type="italic">gurhtie </em>– ledtie man lea tjamke sårkoes tjoeje <em type="italic">aejviestidh </em>– guhkede tjåarvodh; aejvierdidh – hujnesne vuj måeresne joejkedh </p>
<p>Mearan Gåsta lij noere ålma dellie bovtsigujmie barki. Mubpie veartenedåarosne lij stoerre stadjoe Maajejaevresne, jïh såajhti tyskeridie Gåstam aaj geerelin. Mearan Gåsta dåaroefaankine lij dellie dan garre njåvtasovvi guktie dåaroen mænngan idtji vielie maehtieh båatsojne barkedh. Klikkbar fotnote.</p>
<p>Jïjnjemesh vaajesidie altese gærjesne <em type="italic">Gaaltije </em>leah saemiengïelesne tjaalasovveme, mohte muvhth daaroengïelesne aaj. Dagke nimhtie dorjeme ihke gaath jïjnjh åarjelsaemieh eah åådtjeme jïjtsh ietniengïelem lïeredh, jïh altese håhkoe lea dagke daaroen vaajesigujmie buektiehtidh lohkijide eadtjoestidh saemien aaj lïeredh. </p>
<p><em type="italic">Saemiej-eatneme </em>Gaebpien Gåsta aaj, guktie jïjnjebh saemien tjaelijh, tuhtji vihkeles aamhtesem saemiej eatnemereaktah nænnoestidh. Dej baeliej goh daaroeh eelkin jaevride dulviehtidh el-njuvvien åvteste, dellie saemieh jïjnjh gåatomelaanth gaerviehtin. Saemien lidteratuvresne tjïelke seamma-leejns damtesh vuajna Paulus Utsien jïh Gaebpien Gåstan vaajestimmien gaskesne. Joekoen vuajna Gåstan vaajesisnie <em type="italic">Aejverde, </em>gusnie lea seamma vaejviem jïh hujniem goh Paulusen vaajesisnie <em type="italic">Dan guhkiem, </em>juktie lægan dååjrehtamme ammes almetjh tjuerpieslaakan eatnemen vööste dåemiedamme. </p>
<p>Oppgaver og spørsmål <em type="italic">Laavenjassh: </em>1. Lohkh Paulus Utsien jïh Gaebpien Gåstan vaajesidie <em type="italic">Dan guhkiem, Gaedtehth gaedtie </em>jïh <em type="italic">Aejverde. </em>(Gaski/Kappfjell, <em type="italic">Åvtese jåhta – åarjelsaemien tjaalegh jïh tjaalegh åarjelsaemien. </em>2004. DAT, Guovdageaidnu.) 2. Guktie sïjhth datne daej göökte tjaeliji damtesh tjïelkestidh? 3. Man åvteste lea eatneme dan vihkeles saemien vaajestimmesne? 4. Aktine vaajesisnie vååjnoe eatnemen lea damtesh jïh sealoe – magkerh baakoeh buerkestieh eatneme lea sårkosne? </p>
<p>Gaebpien Gåstan beagkoesommes vaajesem åarjelsaemien raedtesne lea <em type="italic">Gaavalohke </em>mij dovne vueline lea. Jïh daate vuelie bene guvvede Gåstan håksoem jïh vaejtiem åarjelsaemiej båetije biejjide, ihke daennie vuelesne Gåsta gaajhkh åarjelsaemieh krievvine ussjedi, jïh guvhkiehtæjja daennie vuelesne eevtjede bovtse jïh åarjelsaemieh rïektes otnjegem vaedtsedh, ektesne. </p>
<p><em type="italic">Gaavalohke </em></p>
<p><em type="italic">Båetieh mov gaavalohke </em><em type="italic">daagkoe lea vaalje </em><em type="italic">vuelelen njååjte lea </em><em type="italic">åvtelisnie stoerre-vaegkie </em></p>
<p><em type="italic">Skodth mov gaavalohke </em><em type="italic">såevmie lea daajroes </em><em type="italic">gåatome jaksoes lea </em><em type="italic">jijnje-vaerie åvtelisnie </em></p>
<p><em type="italic">Båetieh mov jovje-råtnoe </em><em type="italic">båetieh mov aaltoe </em><em type="italic">miesie sarva </em><em type="italic">båetieh mov gaavelh -krievvie </em></p>
<p><em type="italic">Skodth mov gaavalohke </em><em type="italic">iejtohte </em><em type="italic">vualka </em><em type="italic">gaejvielidie </em><em type="italic">gaejvide </em><em type="italic">skodth mov gaavalohke </em>( <em type="italic">Gaaltije </em>, 1987 DAT) </p>
<p><em type="italic">Baakoeh: </em>gaavele – bovtse mij lea aelhkie juhtiehtidh ihke lea tjåanghkosne jïh almetjh dåerede. iejtohte – eajtohte, båastoe otnjegem vualka gaejvielidh – gejvielidh, bovtsem dåastoehtidh jïh rïektes otnjegem stuvredh gaejvide – gajvijide, gajvije lea bovtse mij sæjhta jïjtse haaran vuelkedh </p>
<p><em type="italic">Deejrih badth... </em><em type="italic">Gaaltije </em>lij voesteges vaajesegærjam mijjen smaaregine, jïh maaje guhkiem lij aajne vaajesegærjam åarjelsaemien gïelesne. </p>
<p>Litteraturhenvisninger: Lohkh vielie: – Gaebpien Gåsta/Gustav Kappfjell 1987: <em type="italic">Gaaltije. </em>DAT, Guovdageaidnu. – Gaski, Harald jïh Lena Kappfjell (deajv.) 2005: <em type="italic">Åvtese jåhta – åarjelsaemien tjaalegh jïh tjaalegh åarjelsaemien. </em>DAT, Guovdageaidnu. – Saemien sijte: <em type="italic">Åarjel-saemieh – samer i sør, </em>Årboknr.8, Snåsa. <em type="italic">– </em>Saemien sijte: <span type="quote" xml:lang="nob">”Joiken lever”</span>. <em type="italic">Åarjel-saemieh – samer i sør, </em>Årbok nr.1, Snåsa. </p>
<p>Rammetekst: <em type="italic">” Vuelie - dan baakoen tjoeje lea goh svïhtjeminie, guktie almetje åådtje baakoen njuvvesne njyörtedh jïh baaja sealoe dejnie dïevhtedh – sårkosne jïh aavosne. Mænngan lea daennie njuvvesne mïnneme dellie sealoe lååjnehks jïh raeffies. Nov guktie sealoem binhteme.” </em></p>
<p><em type="italic">” Jïjnjh almetjh mannem gihtjeme: Gåessie dån eelkih joejkedh? Im annje maahteme moenedh mennie aejkiemïeresne. Mohte mænngan jïermestalleme dle måjhtajim aahka utni mannem eelhpedh dejnie: Datne lih joejkeminie goh reakasovvih, jïh aahtjedh joejkemine böötih!” </em>(<span type="quote">”Joejkeme jeala”</span>, <em type="italic">Sámis </em>nr.3, 2006) </p>
<p>1. Gåsta sijhti joekehtsem mïerhkesjidh daej göökte baakoj gaskemsh; biejjie –</p>
<p xml:lang="nno"><em type="italic">sol </em></p>
<p>jïh biejvie –</p>
<p xml:lang="swe"><em type="italic">dag. </em></p>
<p>2. Jis jïermestalleminie guktie lij saemide mubpie veartenedåaroen jaepine, dellie maahtah vielie Gåstan jïh jeatjah saemiej dååjrehtsi bïjre lohkedh: <em type="italic">Åarjel-saemieh – Samer i sør. </em>nr.8.Årbok for Saemien sijte. </p>
</body></document>

<document xml:lang="sma" id="no_id"><header><title/><genre code="facta"/><author><unknown/></author><translator><unknown/></translator><translated_from xml:lang="swe"/><wordcount>601</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="swe"/><language xml:lang="sma"/></multilingual><origFileName>http://www.umo.se/Andra-sprak/Sydsamiska/Alkohole</origFileName><parallel_text xml:lang="fin" location="alkoholi.html"/><parallel_text xml:lang="fit" location="alkkuhooli.html"/><parallel_text xml:lang="sme" location="alkohola.html"/><parallel_text xml:lang="smj" location="alkohola.html"/><parallel_text xml:lang="swe" location="alkohol.html"/><parallel_text location="alkohol.html" xml:lang="rmu"/><parallel_text location="alkoholi.html" xml:lang="rmf"/><parallel_text location="alkoholo.html" xml:lang="rmy-rka"/><parallel_text location="alkoholo.html" xml:lang="rmy-rlo"/><parallel_text location="alkoholi.html" xml:lang="rmn"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Alkohole</p>
<p type="title">Alkohole</p>
<p>Alkohole jovkemsh goh voelege, vijne jïh sprïjhte. Jïjnjh juvkieh juktie tuhtjieh njaelkies jallh sijhtieh tjïervesne sjïdtedh. Mohte alkohole maahta aaj vaahreles ovmessie vuekine årrodh. Maahta skaarah jallh skïemtjelassh vedtedh, aaj dorje guktie dåeriesmoerine jallh vaahreles tsiehkine båata. Naaken asvem åådtje jïh nåekies sjædta gosse jåvka.</p>
<p>Dejtie noeride vaarjele lea aaltereraaste gåessie alkoholem åådtje åestedh: 18 jaepieh krogesne åådtje åestedh jïh 20 jaepieh systembolagesne åådtje åestedh. Jïlhts jïjtje åådtje alkoholem nihteme jeatjide åestedh gie ij åadtjoeh åestede.</p>
<p type="title">Mannasinie jåvka?</p>
<p>Jïjnjh alkoholem juvkieh juktie tuhtjieh njaelkies jïh murrie årrodh. Naaken jåvka juktie damta ov-jearsoes. Jis jåvka guktie buerebe jïjtjedomtesem åadtjodh jallh asvem unnede jallh ååpsen jïjnjh jåvka, maahta jovkemistie dåeriesmoerh sjidtieh. Maahta aaj nåekies damtedh, dovne gosse jovkeminie jïh dan mænngan.</p>
<p>Gosse noere maahta damtedh goh sïllem vaeltedh geerve jieliedasse gosse alkoholem pryövedh. Kaanne gåetesne dah böörieh, jallh jïjtje pryövoe jallh voelpigujmie. Daamhtaj ij daejrieh jis sæjhta jovkedh voestes aejkien, barre dam dorje guktie jeatjah juvkieh jallh damta <span type="quote">"manne byörem"</span>. Mohte jis dåehkien vööste duasta tjåadtjodh jïh vuertedh dellie jïjnjem vitnie. Guhkebe vuertedh buerebe lea, dan gaavhtan dah vaahrah vaeniedieh edtja skaarah åadtjodh jallh alkoholem jearohks sjïdtedh.</p>
<p type="title">Maam deahpede gosse jåvka?</p>
<p>Jis tjïervesne dellie signaalh aajlan sisnie sturrie guktie åssjelh, domtesh, mojhtesh, svihtjemh jïh gåvloe nåekies sjidtieh. Nåakebe maahta åedtjiej svïhtjemh ektiedidh.</p>
<p>Jis gåvloe nåakebe sjædta dellie ij guarkoeh maam deahpede seamma vuekine jis voerkes orre. Kaanne maam akt darjodh maam ij sïjhth ellien darjodh: jeenebe håalodh jïh jeenjebh almetjigujmie, daanhtsodh, flirtestidh jallh kleenghkestidh jïh orre darjomh pryövedh. Nåakebe gåvloe aaj dorje geerve guarkoe jis maam akt lea vaahreles. Jis tjïervesne maahta maam akt darjodh mestie nåekies sjædta.</p>
<p type="title">Mah maehtieh deahpadidh gosse jovkeme:</p>
<p type="listitem">Aath teehpie jallh dah bïejstenieh, juktie ij dejtie voebnesjh jallh naaken dejtie sualede.</p>
<p type="listitem">Maahta aelkedh rïjtelidh jallh dåårijidh. Daamhtaj aalka rïjtelidh gosse tjïervesne dan bïjre maam ij eavedh gosse voerkes.</p>
<p type="listitem">Seksem åtna jïlhts ij dam sïjhth. Jis tjïervesne maahta geerve ijje jiehtedh, jïh dellie maahta jïjtje jallh dejnie mejnie seksem åtna jallh jeatjah nåakelaakan damtedh dan mænngan, jallh destie seksuellen daaresjimmiem sjïdtedh.</p>
<p type="listitem">Jis seksem åtna jïh ij vaarjelh, dellie maahta tjoeleskïemtjelassh åadtjodh jallh baavijahtjedh.</p>
<p type="listitem">Jeatjah drogh pryövoe. Jeenjemes leah alkoholem jovkeme gosse dah narkotijkam voestes aejkien nåhtadin, kaanne dellie ij vïenhth dan vaahreles.</p>
<p type="listitem">Ovlæhkose båata. Maahta vuesiehtimmien gaavhtan moppem jallh bïjlem dåerede, maahta gahtjedh jïh laarhkenidh jallh tjaatsan gahtjedh.</p>
<p type="listitem">Maahta aath vaeltedh mahleah jïjtse, jallh sæjjan tjaanga gusnie ij åadtjoeh årrodh.</p>
<p type="listitem">Nåekies damtedh jïh asvem åadtjodh jovkemen mænngan. Destie maam akt dorjeme maam saangerde jallh skaamesje, jallh reaksjovnem kråahpeste båata.</p>
<p type="listitem">Geervebe sjædta skuvlesne jallh barkosne. Alkohole kråahpesne dan mænngan tjïervesne orreme, jïh maahta jienebe biejjiem vaasedh åvteli aajla viht hijvenlaakan jåhta guktie vuesiehtimmien gaavhtan mujhtedh jallh maam akt lïeredh.</p>
<p>Naakenh vienhtieh ij dan vaahreles jovkh jis ij daamhtaj dam dorje, vuesiehtimmien gaavhtan barre hïeljine, jïlhts dellie jïjnjh jåvka. Mohte ij leah saatnan.</p>
<p type="title">Biejjien mænngan</p>
<p>Maahta tjïervesne årrodh biejjien mænngan lea jovkeme. Dïhte destie man jïjnjh lea jovkeme. Vuesiehtimmien gaavhtan alkohole garrevoelegistie kråahpesne medtie golme jallh njieljie tæjmoeh gååvnese. Ij maehtieh maam akt darjodh guktie varkebe jåhta. Biejjien mænngan aaj jïjtje gåvloe nåakebe goh daamhtaj jïh maahta geerve årrodh aamhtesidie gïetedidh guktie edtja. Vuesiehtimmien gaavhtan maahta vaahreles årrodh moppem jallh bïjlem vuejedh, jïh jis alkohole kråahpesne dellie luhpehth.</p>
<p type="title">Alkoholedaalhkestimmie</p>
<p>Gaajhkh ovmessie vuekine alkoholem demtieh jïh ovmessie man jïjnjh töölieh, mohte raaste gujht gååvnese gosse kråahpe bæjhkohte. Daamhtaj åaraji jallh voeksede. Jis dïhte smæjveds dellie vaahreles jïh tjuara skïemtjegåatan vualka.</p>
<p>Jis naakenem gie jovki bysvoe, edtja geerve almetjem, skïemtjehokseraeriestimmiem, polijsem gaskesadtedh jallh skïemtjegåatan dejnie vuelkedh. Jis dïhte smæjveds tjuara 112:se rïngkedh. Ij edtjh voejhkelidh almetjem edtja voeksedidh jallh galme tjaetsiem dïsse döömedh, juktie vaahreles sjædta maahta skaarah jallh ovlæhkoeh sjïdtedh.</p>
</body></document>
